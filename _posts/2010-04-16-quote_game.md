---
id: 446
title: "משחק - תחרות ציטוטים"
date: 2010-04-16 17:15:50
layout: post
categories: 
  - כללי
tags: 
  - תחרות ציטוטים
---
<a href="http://www.hahem.co.il/friendsofgeorge/?p=1294">יוסי גורביץ</a> פתח בבלוג שלו במשחק ציטוטים. הרעיון פשוט - נתונות מספר קטגוריות, וכל אחד יכול לשלוח לינקים לציטוטים המתאימים לקטגוריות השונות. גם אני רוצה לקיים משחק דומה, אך מן הסתם כזה שקשור לנושאים מתמטיים. את הקישורים לציטוטים אפשר יהיה להשאיר בתגובות לפוסט הזה, או לשלוח לי במייל (שהוא gadial בג'ימייל). לעת עתה אני מציע את הרשימה הלא מחייבת הבאה של קטגוריות, אך אתם מוזמנים להציע עוד:

<strong>פרס פיינמן</strong> - לטענות בסגנון "אין שום טעם במתמטיקה בלי פיזיקה/תחום יישומי אחר". לדוגמה:
<blockquote>
<p dir="ltr">Physics is to math what sex is to masturbation</p>
</blockquote>
ש<a href="http://www.quotationspage.com/quote/35007.html">מיוחס לריצ'ארד פיינמן</a>.

<strong>פרס הארדי</strong> - לטענות בסגנון "הדבר הכי טוב במתמטיקה הוא שלא מיישמים אותה לכלום". לדוגמה:
<blockquote>
<p dir="ltr">Mathematicians may be justified in rejoicing that there is one science at any rate, and that their own, whose very remoteness from ordinary human activities should keep it gentle and clean.</p>
</blockquote>
של <a href="http://en.wikipedia.org/wiki/G._H._Hardy">ג'. ה. הארדי</a>.

כאמור, רצוי שהציטוטים עצמם ילוו בלינק למקום שבו הם נאמרים, אך אפשר גם לצטט מתוך ספר. אין חשיבות לתאריך הציטוט - ציטוטים מלפני יומיים יתקבלו בברכה בדיוק כמו ציטוטים מהמאה ה-17. המגבלה העיקרית שלי - הציטוט צריך להיות בעברית או באנגלית (או מתורגם לאחת משפות אלו, כמובן).

<strong>פרס "השמועה אומרת ש..."</strong> - לטענות שמציגות משפט מתמטי, רצוי מתוך כוונה ליישם אותו למטרה מטא-מתמטית כלשהי, אך מתארות את המשפט בצורה שגויה להחריד. דוגמה:
<blockquote>גם במרחב הארבעה-ממדי לכל ספירה, ולכל עצם שיכול להפוך לספירה באמצעות כיווץ, הרחבה או עיקום, יש את התכונה, שלפיה כל לולאה המותווית על המעטפת שלו ניתנת לצמצום לנקודה. זוהי השערת פואנקרה.</blockquote>
כאן זוהי דוגמה שלא באה מתוך כוונת יישום, אמנם, אלא מתוך כוונה חיובית מאוד להציג את השערת פואנקרה לציבור הרחב ב"<a href="http://www.haaretz.co.il/hasite/pages/ShArt.jhtml?itemNo=292293&contrassID=2&subContrassID=0&sbSubContrassID=0">הארץ</a>". לרוע המזל, מה שמתואר בתור השערת פואנקרה הוא אבחנה טריוויאלית - ההשערה עוסקת בכיוון השני (העיתון מציג את ההשערה כאילו היא אומרת "עורבים הם שחורים" כשבפועל היא אומרת "כל מה ששחור הוא עורב" - כמובן, בהקשר המתמטי המתאים).

<strong>הפרס שקל לראות</strong> - פרס לטענה שנטענת על ידי מתמטיקאי רציני, בדבר פשטות הפתרון של בעיה/הוכחה/תרגיל, שבעטיה הוא לא טורח לציין אותו במפורש. דוגמה קלאסית במיוחד (אם כי לא מדוייקת לחלוטין) היא הציטוט המפורסם של פרמה על "המשפט האחרון" שלו:
<blockquote>בידי הוכחה נפלאה לטענה זו אך שולי ספר זה צרים מלהכילה.</blockquote>
וכמובן, איך אפשר בלי: <strong>פרס הטרחן הכפייתי</strong> - פרס לטענה שמחריבה עדי יסוד את המתמטיקה ה"רגילה", מוקיעה אותה כשגויה, או פותרת בעיה מתמטית פתוחה/שהוכחה כבלתי פתירה, ועושה זאת על ידי חוסר הבנה מוחלט של מהי מתמטיקה, או על ידי כשל רעיוני בסיסי ביותר. דוגמה:
<blockquote>
<p dir="ltr">No formal language capable of expressing non-trivial mathematical problems can be consistent and complete. Therefore, no consistent and complete definition of the set NP is possible.</p>
</blockquote>
שלקוחה מ<a href="http://www.win.tue.nl/~gwoegi/P-versus-NP/argall.txt">כאן</a>.
