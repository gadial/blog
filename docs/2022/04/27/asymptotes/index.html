<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>אסימפטוטות, חלק א&#39;: הדברים הקלים - לא מדויק</title>
    <link rel="icon" type="image/x-icon" href="/favicon.ico">
    
    <!-- Open Graph / Facebook -->
    <meta property="og:type" content="article">
    <meta property="og:url" content="https://gadial.net/2022/04/27/asymptotes/">
    <meta property="og:title" content="אסימפטוטות, חלק א&#39;: הדברים הקלים">
    <meta property="og:description" content="לא מדויק - בלוג על מתמטיקה ומדעי המחשב">
    <meta property="og:site_name" content="לא מדויק">
    
    
    <!-- Twitter -->
    <meta name="twitter:card" content="summary">
    <meta name="twitter:url" content="https://gadial.net/2022/04/27/asymptotes/">
    <meta name="twitter:title" content="אסימפטוטות, חלק א&#39;: הדברים הקלים">
    <meta name="twitter:description" content="לא מדויק - בלוג על מתמטיקה ומדעי המחשב">
    
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Hamburger menu button */
        .menu-toggle {
            display: none;
            background: none;
            border: none;
            font-size: 1.8em;
            color: white;
            cursor: pointer;
            padding: 0;
            line-height: 1;
        }
        
        .menu-toggle:hover {
            opacity: 0.8;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                display: flex;
                justify-content: space-between;
                align-items: center;
                margin-bottom: 0;
                padding: 10px 0;
            }
            
            .menu-toggle {
                display: block;
            }
            
            /* Hide nav links by default on mobile */
            .top-nav .nav-links {
                display: none;
                flex-direction: column;
                width: 100%;
                margin-top: 10px;
            }
            
            /* Show when expanded */
            .top-nav .nav-links.expanded {
                display: flex;
            }
            
            .top-nav .nav-links > a {
                text-align: center;
                padding: 12px;
                border-top: 1px solid rgba(255, 255, 255, 0.2);
            }
            
            .top-nav .search-box {
                width: 100%;
                flex-direction: column;
                margin-top: 10px;
                padding-top: 10px;
                border-top: 1px solid rgba(255, 255, 255, 0.2);
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        /* Force KaTeX content to wrap by overriding its internal structure */
        .katex-html {
            display: inline !important;
            white-space: normal !important;
        }
        
        .katex .base {
            display: inline !important;
            white-space: normal !important;
        }
        
        .katex .mord,
        .katex .mbin,
        .katex .mrel,
        .katex .mopen,
        .katex .mclose,
        .katex .mpunct,
        .katex .minner {
            display: inline !important;
            white-space: normal !important;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
            
            /* Hide post navigation on mobile */
            .post-navigation {
                display: none;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <div class="site-title">
                <a href="/" style="color: white; text-decoration: none;">לא מדויק</a>
                <button class="menu-toggle" onclick="toggleMobileMenu()" aria-label="תפריט">
                    ☰
                </button>
            </div>
            <div class="nav-links" id="navLinks">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2022/02/26/what_are_sums/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">מה זה בכלל סכום?</span>
            </a>
            

            
            <a href="/2022/05/04/asymptotes2/" class="nav-link nav-next">
                <span class="nav-label">← פוסט חדש יותר</span>
                <span class="nav-title">אסימפטוטות, חלק ב&#39;: הדברים שמתקרבים להיות קשים ואולי גם מגיעים לשם</span>
            </a>
            
        </nav>
        
        
        <header>
            <h1>אסימפטוטות, חלק א&#39;: הדברים הקלים</h1>
            <div class="post-meta">
                <span class="date">2022-04-27</span>
                
                <span class="categories">
                    | קטגוריות:
                    
                    <a href="/categories/אנליזה מתמטית.html">אנליזה מתמטית</a>
                    
                </span>
                
                
                <span class="tags">
                    | תגיות:
                    
                    <a href="/tags/אסימפטוטה.html">אסימפטוטה</a>
                    
                </span>
                
            </div>
        </header>
        
        <article>
            <p>אחד מהנושאים המבלבלים ביותר עבורי כשלמדתי מתמטיקה בבית הספר היה <strong>אסימפטוטות</strong> של פונקציות, פשוט כי זה נושא שבבית הספר לא מלמדים את המשמעות שלו עד הסוף אלא מסתמכים על אינטואיציות... ולי היו אינטואיציות מאוד גרועות. אז בפוסט הזה אני אנסה לעשות שני דברים: ראשית, להסביר את הנושא בצורה אינטואיטיבית, עבור מי שיש לה אינטואיציות טובות משלי, ובתקווה אולי אוכל לסייע קצת לאינטואיציות הללו; ושנית, בהמשך, איפה שלא חייבים לקרוא - להיכנס להסברים הפורמליים ביותר, כדי שאפשר יהיה להרגיש שכיסינו את הנושא לגמרי.</p>
<p>נתחיל מהאינטואיציה.</p>
<h2>מה זה אסימפטוטות - האינטואיציה</h2>

<p>בהקשר של אסימפטוטות, תמונה אחת שווה אלף מילים, ואני מתנצל מראש בפני מי שלא מסתדרים עם תמונות. הנה תמונה של גרף הפונקציה <span class="math">\(f\left(x\right)=\frac{1}{x}\)</span>:</p>
<p><img src="/img/2022/1_over_x_graph.png" alt=""/></p>
<p>מה אנחנו בעצם רואים פה? ה"עולם" המתמטי שבו גרפים של פונקציות חיים הוא משהו שנקרא <strong>המישור</strong>, או אם רוצים להרחיב - <strong>המישור הקרטזי</strong>. אנחנו חושבים על המישור הזה בתור אוסף של נקודות, כשכל נקודה מאופיינת על ידי שתי <strong>קואורדינטות</strong>: <span class="math">\(\left(x,y\right)\)</span>. קואורדינטת ה-<span class="math">\(x\)</span> אומרת כמה ימינה/שמאלה הנקודה נמצאת מהמרכז של המישור, וקואורדינטת ה-<span class="math">\(y\)</span> אומרת כמה למעלה/למטה. הנקודה <span class="math">\(\left(0,0\right)\)</span> היא ה"מרכז" של המישור - מה שנקרא <strong>ראשית הצירים</strong>. בציור ישנם שני קווים - אופקי ואנכי. הקו האופקי נקרא ציר <span class="math">\(x\)</span>, האנכי נקרא ציר <span class="math">\(y\)</span> ונקודת המפגש ביניהם היא ראשית הצירים. על כל אחד מהצירים כתובים מספרים - כשאני לוקח נקודה כלשהי במישור, אני מותח קווים ישרים ממנה אל הצירים, ובודק מה המספרים על כל ציר - אלו הקואורדינטות של הנקודה. אני מניח שכל זה כבר ידוע, אבל לא יזיק לחזור על זה.</p>
<p>בנוסף לצירים, באיור יש עוד שני קווים "עקומים". הקווים הללו הם הגרף של הפונקציה <span class="math">\(f\left(x\right)=\frac{1}{x}\)</span>. מה זו בעצם פונקציה? בהקשר שלנו, זה <strong>משהו</strong> שמקבל מספר ומחזיר מספר אחר. למשל, הפונקציה <span class="math">\(f\left(x\right)=\frac{1}{x}\)</span> כשהיא מקבלת את המספר <span class="math">\(2\)</span> מחזירה את המספר <span class="math">\(\frac{1}{2}\)</span> וכן הלאה. הכתיב <span class="math">\(f\left(x\right)=\frac{1}{x}\)</span> הוא בעצם תיאור כללי - אם המספר שהתקבל היה <span class="math">\(x\)</span>, המספר שיוחזר יהיה <span class="math">\(\frac{1}{x}\)</span>. ומה אם אני ארצה לתת ל-<span class="math">\(f\left(x\right)\)</span> את הערך <span class="math">\(x=0\)</span>? זה בלתי אפשרי, כי <span class="math">\(\frac{1}{0}\)</span> זה משהו לא מוגדר (ייתכן שבקהל רוצים לצעוק לי שזה <strong>אינסוף</strong> או משהו כזה; אז חכו חכו להמשך, כי עוד נראה <strong>בדיוק</strong> למה בעייתי להגיד משהו כזה, <span class="math">\(\frac{1}{x}\)</span> היא הדוגמא הקלאסית לבעייתיות הזו).</p>
<p>ה<strong>גרף</strong> של פונקציה הוא אוסף של נקודות: לכל <span class="math">\(x\)</span> שהפונקציה מוגדרת עליו, אנחנו מחשבים את <span class="math">\(f\left(x\right)\)</span> ואז מסתכלים על הנקודה <span class="math">\(\left(x,f\left(x\right)\right)\)</span>, כלומר נקודה שקואורדינטת ה-<span class="math">\(x\)</span> שלה היא פשוט <span class="math">\(x\)</span> וקואורדינטת ה-<span class="math">\(y\)</span> היא <span class="math">\(f\left(x\right)\)</span>. זה נותן לנו דרך גרפית נוחה "להרגיש" איך הפונקציה מתנהגת. למשל, בגרף של <span class="math">\(f\left(x\right)=\frac{1}{x}\)</span> אנחנו רואים שאם <span class="math">\(x>0\)</span> אז הפונקציה תמיד מחזירה ערכים גדולים מ-0, אבל שהערכים שהיא מחזירה הופכים לקטנים יותר ויותר ככל ש-<span class="math">\(x\)</span> עצמו נהיה גדול יותר ויותר.</p>
<p>מה שאפשר לראות באיור הוא שככל שאנחנו הולכים ימינה יותר, הגרף של הפונקציה הולך ומתקרב אל הקו של ציר <span class="math">\(x\)</span> עצמו. מה הולך לקרות בהמשך? ובכן, ככל שמציבים ערכים יותר גדולים של <span class="math">\(x\)</span> בתוך <span class="math">\(\frac{1}{x}\)</span> מקבלים מספרים חיוביים קטנים יותר ויותר. אם נציב <span class="math">\(x=10\)</span> נקבל <span class="math">\(\frac{1}{10}\)</span> ואם נציב <span class="math">\(x=100\)</span> נקבל <span class="math">\(\frac{1}{100}\)</span> וכן הלאה. האם מתישהו ממש נגיע אל ציר <span class="math">\(x\)</span>? כלומר, האם הנקודה <span class="math">\(\left(x,0\right)\)</span> נמצאת על גרף הפונקציה? ובכן, לא; אין פתרון למשוואה <span class="math">\(\frac{1}{x}=0\)</span>, כי אם נכפול ב-<span class="math">\(x\)</span> נקבל <span class="math">\(1=0\)</span>. גם לא נרד מתחת לציר <span class="math">\(x\)</span>, כי אם <span class="math">\(x>0\)</span> אז <span class="math">\(\frac{1}{x}>0\)</span> תמיד. אז אנחנו יודעים שלא משנה כמה ימינה נלך, לא נראה את הקו של הפונקציה <strong>חוצה</strong> את ציר <span class="math">\(x\)</span>. מה שהוא כן הולך לעשות הוא <strong>להתקרב אליו עוד ועוד</strong>. על התופעה הזו אנחנו אומרים שציר <span class="math">\(x\)</span> הוא <strong>אסימפטוטה</strong> של <span class="math">\(f\left(x\right)\)</span> כאשר <span class="math">\(x\)</span> <strong>שואף לאינסוף</strong>.</p>
<p>הנה לנו שני מושגים לא מוגדרים: גם "אסימפטוטה" וגם "שואף לאינסוף". ההגדרה המדויקת שלהם מסתמכת על מושג מחשבון דיפרנציאלי ואינטגרלי שנקרא <strong>גבול</strong>; אני מבטיח להציג אותו במלואו עד סוף הפוסט, אבל אנחנו עכשיו בחלק האינטואיטיבי, ואפשר כבר לגלות שבהקשר הזה "אינטואיטיבי" פירושו "אל תשתמש במושג הגבול!!!!! לא לומדים אותו בבית הספר!!!!!" אז אני זורם עם זה.</p>
<p>אז מה ההגדרה הלא מדויקת? אסימפטוטה של פונקציה היא קו ישר כלשהו שהפונקציה מתקרבת אליו עוד ועוד כאשר גם הקו וגם הפונקציה ממשיכים עד אינסוף. זו הגדרה טריקית כי היא מנסה לכסות יחד שני מקרים די שונים באופי שלהם, שלמרבה המזל <span class="math">\(f\left(x\right)=\frac{1}{x}\)</span> היא דוגמא מושלמת כדי להדגים אותם. המקרה הראשון נקרא <strong>אסימפטוטה אופקית</strong> וזה מה שראינו עם ציר <span class="math">\(x\)</span> - יש לנו קו אופקי (ציר <span class="math">\(x\)</span> במקרה הנוכחי אבל אפשר גם אחרים) שהפונקציה הולכת ומתקרבת אליו ככל ש-<span class="math">\(x\)</span> הולך וגדל ("הולכים ימינה") או ככל ש-<span class="math">\(x\)</span> הולך וקטן, בתור מספר שלילי ("הולכים שמאלה").</p>
<p>המקרה השני נקרא <strong>אסימפטוטה אנכית </strong>הוא מה שקורה במרכז התמונה עם ציר <span class="math">\(y\)</span>: אם נלך שמאלה עם החלק של גרף הפונקציה שעבורו <span class="math">\(x>0\)</span>, כלומר נקטין את הערכים החיוביים של <span class="math">\(x\)</span> עוד ועוד, אפשר לראות שהערכים שהפונקציה מקבלת <strong>הולכים וגדלים</strong>. אם נציב <span class="math">\(x=1\)</span> נקבל <span class="math">\(f\left(x\right)=\frac{1}{1}=1\)</span> אבל אם נציב <span class="math">\(x=\frac{1}{2}\)</span> נקבל <span class="math">\(f\left(x\right)=\frac{1}{1/2}=2\)</span> ואם נציב <span class="math">\(x=\frac{1}{100}\)</span> נקבל <span class="math">\(f\left(x\right)=\frac{1}{1/100}=100\)</span> וכן הלאה. </p>
<p>בואו נסתכל על זה לרגע מנקודת מבטו של ציר <span class="math">\(y\)</span>. נניח שאנחנו נכנסים לצפלין ענק ומתחילים לנוע מעלה על ציר <span class="math">\(y\)</span>, כלומר עוברים על הנקודות מהצורה <span class="math">\(\left(0,y\right)\)</span> עבור <span class="math">\(y>0\)</span> (למה צפלין? למה לא?). תוך כדי הטיסה שלנו למעלה אנחנו מדי פעם שולחים מבט ימינה, ואנחנו רואים את <span class="math">\(f\left(x\right)\)</span> לצידנו. אנחנו ממשיכים לטפס למעלה, וממשיכים לשלוח מבטים, ובכל פעם שאנחנו שולחים מבט <span class="math">\(f\left(x\right)\)</span> עדיין שם, רק קרובה אפילו עוד יותר. אם הטיסה הזו <strong>נמשכת לנצח</strong> בצורה הזו, אז אנחנו אסימפטוטה של <span class="math">\(f\left(x\right)\)</span>; אם בשלב כלשהו נעיף מבט ימינה ולא נראה את <span class="math">\(f\left(x\right)\)</span>, ונסתכל בבהלה שמאלה וגם לא נראה את <span class="math">\(f\left(x\right)\)</span>, אז הכל התקלקל - מה שראינו עד עכשיו לא יכול ללמד אותנו שאנחנו אסימפטוטה של <span class="math">\(f\left(x\right)\)</span>. למרות שאנחנו עדיין משאירים פתח לאפשרות שמתישהו במהלך המסע היא תחזור, והפעם אולי לתמיד.</p>
<p>בואו נראה עוד דוגמא שמחדדת את מה שקורה פה:</p>
<p><img src="/img/2022/asymptote_crossing.png" alt=""/></p>
<p>הקו המתפתל הירוק כאן הוא הפונקציה <span class="math">\(f\left(x\right)=\frac{100x^{2}+15x}{100x^{2}+1}\)</span>. את המספרים שבתוך הפונקציה בחרתי כדי שהיא תתנהג בצורה הנחמדה שאני רוצה; כדאי לשים לב בעיקר למכנה, שבו מופיע <span class="math">\(100x^{2}+1\)</span>, ביטוי שלא יכול להתאפס אף פעם (כי העלאה בריבוע של מספר שלילי מחזירה מספר חיובי) ולכן בניגוד אל <span class="math">\(\frac{1}{x}\)</span> אין איזו קטסטרופה בראשית הצירים שמקפיצה את הפונקציה לשמיים. אז מה האסימפטוטות שלה? גם כשהולכים ימינה עד אינסוף וגם כשהולכים שמאלה, נראה שהפונקציה מתקרבת עוד ועוד אל הקו האופקי <span class="math">\(y=1\)</span> שבאיור מסומן בכחול.</p>
<p>עכשיו, שימו לב מה עוד רואים באיור - שבשלב מסוים, די סמוך לצד הימני של ציר <span class="math">\(y\)</span>, הפונקציה <strong>נוגעת</strong> בישר <span class="math">\(y=1\)</span> הזה, עוברת דרכו לצד השני, ורק בהמשך חוזרת להתקרב אליו. זה בא בניגוד לתיאור פופולרי של אסימפטוטה בתור "קו שהפונקציה מתקרבת אליו עוד ועוד אבל לא נוגעת בו". פונקציה בהחלט יכולה לגעת באסימפטוטה שלה. מה שמעניין אותנו הוא רק מה שקורה לאורך זמן, כשהולכים עוד ועוד לאורך האסימפטוטה. כאן מנקודת המבט של <span class="math">\(y=1\)</span> היה איזה קטע בהתחלה שבו הפונקציה נגעה באסימפטוטה <strong>ואז התחילה להתרחק ממנה</strong>, אבל כל זה קרה אי שם בעבר, בהתחלה, ובסופו של דבר ההתנהגות שהתקבעה של <span class="math">\(f\left(x\right)\)</span> היא זו שרואים בהמשך של הגרף - הפונקציה מתקרבת עוד ועוד אל האסימפטוטה.</p>
<p>לרוע המזל, גם זה לא סוף הסיפור. בואו נתבונן בגרף של הפונקציה הבאה:</p>
<p><img src="/img/2022/sine_asymptote.png" alt=""/></p>
<p>הפונקציה פה נעזרת במשהו שנקרא <strong>סינוס</strong>, <span class="math">\(\sin x\)</span>, שהיא פונקציה <strong>מחזורית</strong> שנעה בין 1 ל-<span class="math">\(-1\)</span>. הפונקציה עצמה היא <span class="math">\(f\left(x\right)=\frac{\sin\left(10x\right)}{x}\)</span> כששוב, הקבועים מהונדסים כדי שהכל יעבוד נחמד. מה הולך כאן? ראשית, אם הולכים ימינה עד אינסוף, רואים שהפונקציה חוצה <strong>שוב ושוב</strong> את ציר <span class="math">\(x\)</span>. זה יימשך כך לנצח, ונובע מהאופי המחזורי של סינוס. מצד שני, ה"גלים" של הפונקציה הולכים ומתמתנים עם הזמן - הפסגות והעמקים שלה יותר ויותר קרובים אל ציר <span class="math">\(x\)</span>, מה שנובע מ-<span class="math">\(\frac{1}{x}\)</span> שמופיע בתוך הפונקציה. זה אומר שציר ה-<span class="math">\(x\)</span> היא אסימפטוטה של הפונקציה, וזה למרות שהיא חוצה אותו שוב ושוב. אז צריך להיזהר עם האינטואיציות.</p>
<p>מהיכן מגיעה האינטואיציה ש"פונקציה לא נוגעת באסימפטוטה שלה"? ובכן, מכך שהדבר הראשון שעושים עם אסימפטוטות הוא לחשב אותן במקרים שבהם <span class="math">\(f\left(x\right)\)</span> היא פונקציה <strong>פשוטה</strong>, מה שנקרא "פונקציה רציונלית". לפונקציות רציונליות אין התנהגויות מוזרות כמו שיש לסינוס או לפונקציות שהן מסובכות אפילו יותר, וזה מצוין; התרגילים שפותרים בפועל בבית הספר כנראה יערבו אותן, ולכן טוב לפתח אינטואיציה טובה לגביהן ספציפית. רק צריך לזכור שזה באמת משהו שתקף רק לגביהן (ככה זה כל המתמטיקה: בכל תחום מנסים למצוא פונקציות "נחמדות" יחסית ולפתח אינטואיציה לגבי ההתנהגות הספציפית שלהן, למשל הפונקציות הרציפות של הטופולוגיה והטרנספורמציות הלינאריות של האלגברה הלינארית.</p>
<p>בואו נחזור לרגע אל <span class="math">\(f\left(x\right)=\frac{\sin\left(10x\right)}{x}\)</span>. ראינו שציר <span class="math">\(x\)</span> הוא אסימפטוטה שלה, מה באשר לציר <span class="math">\(y\)</span>? בהחלט נראה שבסביבות <span class="math">\(x=0\)</span> הפונקציה מזנקת לה לפתע לגבהים, אז האינטואיציה שלנו אומרת שיש פה אסימפטוטה; אלא שזה <strong>לא נכון</strong>. אם היינו מסתכלים על הגרף ממרחק גדול יותר, היינו רואים שהפונקציה מגיעה עד הנקודה <span class="math">\(\left(0,10\right)\)</span> ואז עוברת דרכה, ובוודאי שאינה ממשיכה עד אינסוף:</p>
<p><img src="/img/2022/sine_asymptote2.png" alt=""/></p>
<p>זה מוזר. זה ממש מוזר, כי זה מנוגד לכל מה שאנחנו לומדים בתור חוקים בסיסיים. הביטו ב-<span class="math">\(f\left(x\right)=\frac{\sin\left(10x\right)}{x}\)</span>. מה קורה אם מציבים <span class="math">\(x=0\)</span>? למי שלא מכירים את סינוס אני אגלה ש-<span class="math">\(\sin\left(0\right)=0\)</span>, כך שאנחנו מקבלים <span class="math">\(f\left(0\right)=\frac{0}{0}\)</span>. כידוע (או שלא?) <span class="math">\(\frac{0}{0}\)</span> הוא <strong>ביטוי חסר משמעות</strong> ובוודאי לא משהו שיוצא 0, אז מה הולך כאן?</p>
<p>התשובה היא שבאופן שבו הגדרנו את <span class="math">\(f\left(x\right)=\frac{\sin\left(10x\right)}{x}\)</span>, זה נכון; הפונקציה <strong>לא</strong> מוגדרת ב-<span class="math">\(x=0\)</span>. זה לא אומר שיש לה אסימפטוטה כלשהי כשהיא מתקרבת ל-<span class="math">\(x=0\)</span>, כי היא לא בורחת למעלה "עד אינסוף". האינטואיציה צריכה להיות שאיכשהו, ככל שאנחנו מציבים ב-<span class="math">\(x\)</span> ערכים קרובים יותר ויותר ל-0 (אבל לא את 0 עצמו!) הערך של <span class="math">\(\frac{\sin\left(10x\right)}{x}\)</span> לא בורח לשום מקום, כי ה-<span class="math">\(\sin10x\)</span> שבמונה (שהוא מספר קטן מאוד כש-<span class="math">\(x\)</span> קרוב לאפס) מקזז איכשהו את ה-<span class="math">\(x\)</span> שבמכנה (שהחלוקה בו נותנת מספר גדול מאוד כש-<span class="math">\(x\)</span> קרוב לאפס).</p>
<p>מה שאוהבים לעשות במתמטיקה הוא להגדיר את <span class="math">\(f\left(x\right)\)</span> בהתאם להתנהגות הזו, כלומר להגדיר</p>
<p><span class="math">\(f\left(x\right)=\begin{cases} \frac{\sin\left(10x\right)}{x} & x\ne0\\ 10 & x=0 \end{cases}\)</span></p>
<p>זו הגדרה פורמלית לגמרי, והיא גם "נחמדה" במובן זה שהפונקציה <span class="math">\(f\)</span> שמתקבלת היא <strong>רציפה</strong>, אבל המושג הזה לא חשוב לנו כרגע. מה שחשוב הוא רק שהמוזרויות הללו הן לא מנת חלקן של הפונקציות הרציונליות ה"נחמדות" (כמעט; יהיה משהו טיפה דומה בהמשך), אז בואו נדבר עליהן.</p>
<h2>פולינומים ואיך שהם מסתדרים עם שאיפה לאינסוף</h2>

<p>הנה פונקציה פשוטה: <span class="math">\(f\left(x\right)=1\)</span>. הנה עוד פונקציה פשוטה: <span class="math">\(f\left(x\right)=x\)</span>. הנה פונקציה טיפה יותר מסובכת: <span class="math">\(f\left(x\right)=x^{2}\)</span>. בואו נסבך עכשיו עוד יותר: <span class="math">\(f\left(x\right)=2x\)</span>. ועוד יותר: <span class="math">\(f\left(x\right)=2x+1\)</span>. מה משותף לכל הפונקציות הללו? כולן נקראות <strong>פולינומים</strong>. פולינומים הם משפחה של פונקציות שהן פשוטות יחסית וקל לעבוד איתן ולכן אנחנו אוהבים אותן.</p>
<p>מה ההגדרה הפורמלית של פולינום? זו פונקציה שלוקחת מספרים ואת <span class="math">\(x\)</span> ויכולה לחבר אותם או לכפול אותם זה בזה, וזהו. אם אני לוקח את <span class="math">\(x\)</span> וכופל אותו בעצמו וב-<span class="math">\(3\)</span> אני אקבל <span class="math">\(3x^{2}\)</span>. לזה אני יכול להוסיף למשל את <span class="math">\(5\)</span> ולקבל <span class="math">\(3x^{2}+5\)</span>, וכן הלאה. באופן הכי פורמלי שבו מתארים פולינום, הוא נכתב כך:</p>
<p><span class="math">\(f\left(x\right)=a_{n}x^{n}+a_{n-1}x^{n-1}+\ldots+a_{1}x+a_{0}\)</span></p>
<p>כאשר ה-<span class="math">\(a_{0},\ldots,a_{n}\)</span> הם מספרים שנקראים <strong>המקדמים</strong> של הפולינום. החזקה הכי גבוהה של <span class="math">\(x\)</span> שמופיעה בפולינום עם מקדם שהוא לא 0 נקראת <strong>המעלה</strong> של הפולינום. למשל <span class="math">\(x^{3}-5x^{2}+3\)</span> הוא פולינום ממעלה 3 עם סדרת המקדמים (מהקטן לגדול) <span class="math">\(3,-5,0,1\)</span>.</p>
<p>פונקציות שנראות כמו קו ישר הן פולינומים; ספציפית, פולינומים ממעלה ראשונה. למשל <span class="math">\(f\left(x\right)=1\)</span> מתארת את הקו האופקי <span class="math">\(y=1\)</span>. ו-<span class="math">\(f\left(x\right)=3x+2\)</span> מתארת את הקו <span class="math">\(3x+2\)</span>. </p>
<p>הנה איור של כמה פולינומים בפעולה: הפולינום <span class="math">\(3x+2\)</span> שהוא הקו הישר (ירוק באיור), הפולינום <span class="math">\(x^{2}\)</span> שהוא הקערה הסימטרית (כחול באיור) והפולינום <span class="math">\(x^{3}-5x^{2}+3\)</span> (אדום באיור) שנראה כמו מהומה שלמה:</p>
<p><img src="/img/2022/polynomials.png" alt=""/></p>
<p>מה שמשותף לכל הפולינומים הללו הוא שבאיור הם בורחים למעלה או למטה במהירות הבזק. זה לא מקרי; זו תכונה שמשותפת <strong>לכל</strong> הפולינומים. כל פולינום שהוא, לא משנה איזה, תמיד מקבל ערכים שהולכים וגדלים עוד ועוד ככל שערכי ה-<span class="math">\(x\)</span> שהוא מקבל גדלים, באופן שהוא לא חסום - כלומר, לכל גובה אפשרי, מתישהו הפולינום יגיע אל הגובה הזה, ולכן <strong>אין</strong> לו אסימפטוטה אופקית כשהולכים ימינה. לא משנה איזה קו אופקי נמתח, מתישהו הפולינום יעקוף אותו וימשיך הלאה אל האינסוף.</p>
<p>אלא שאני צריך לחדד את זה טיפה. אם המקדם המוביל של הפולינום (מה שמכפילים בו את החזקה הגבוהה ביותר של <span class="math">\(x\)</span> בו) יהיה <strong>שלילי</strong>, יקרה ההפך. במקום שהפולינום יעלה עוד ועוד, הוא דווקא יירד עוד ועוד. הערך שהוא מקבל עדיין יילך ויגדל - <strong>בערכו המוחלט</strong>, אבל המשמעות תהיה שהערך הזה יהיה מספר שלילי שנהיה יותר ויותר קטן (יש לי קושי של ממש לקרוא ל-<span class="math">\(-1,000,000,000\)</span> "מספר קטן", כי אמנם זה מספר די קטן, אבל בראש שלי "קטן" זו דך להגיד "קרוב לאפס").</p>
<p>בכתיב חצי פורמלי אפשר לכתוב את זה כך: אם <span class="math">\(f\left(x\right)\)</span> הוא פולינום עם מקדם מוביל חיובי, אז</p>
<p><span class="math">\(f\left(x\right)\underset{x\to\infty}{\to}\infty\)</span></p>
<p>את הדבר הזה אפשר לקרוא בתור "כאשר <span class="math">\(x\)</span> שואף לאינסוף, אז הפולינום <span class="math">\(f\left(x\right)\)</span> שואף לאינסוף". אני יכול לתת פה את ההסבר הקצת יותר פורמלי: הכוונה היא שלכל גובה <span class="math">\(M\)</span> אפשרי, קיימת איזו שהיא נקודה, נקרא לה <span class="math">\(x_{0}\)</span> כך שאם <span class="math">\(x>x_{0}\)</span> נקבל <span class="math">\(f\left(x\right)>M\)</span>. כלומר, לכל הפחות החל מ-<span class="math">\(x_{0}\)</span> ומעלה, <span class="math">\(f\left(x\right)\)</span> כבר לא תיגע אף פעם ב-<span class="math">\(y=M\)</span>.</p>
<p>שימו לב ש-<span class="math">\(\infty\)</span> הוא לא מספר. אי אפשר להציב בפולינום את "הערך" <span class="math">\(\infty\)</span> והוא לא יודע להחזיר <span class="math">\(\infty\)</span> כפלט. זה פשוט סימון שבא לתאר את ההתנהגות שנתתי לה כרגע תיאור פורמלי.</p>
<p>אם המקדם המוביל של <span class="math">\(f\left(x\right)\)</span> שלילי, מסמנים את זה כמעט אותו דבר:</p>
<p><span class="math">\(f\left(x\right)\underset{x\to\infty}{\to}-\infty\)</span>.</p>
<p>כאן המשמעות של "שואף למינוס אינסוף" היא שלכל גובה <span class="math">\(M\)</span> אפשרי, בפרט כזה שהוא מספר שלילי, קיימת נקודה <span class="math">\(x_{0}\)</span> כך שאם <span class="math">\(x>x_{0}\)</span> נקבל <span class="math">\(f\left(x\right)<M\)</span>.</p>
<p>עכשיו, מה קורה כשאנחנו הולכים לא ימינה אלא <strong>שמאלה</strong>, כלומר כאשר הערכים של <span class="math">\(x\)</span> <strong>הולכים וקטנים</strong> בתור מספרים שליליים? אני מסמן את זה בתור <span class="math">\(x\to-\infty\)</span>.</p>
<p>אם נסתכל באיור נראה שקורים שני דברים אפשריים: הפולינום <span class="math">\(x^{2}\)</span> בורח <strong>למעלה </strong>גם במקרה הזה, אבל שני הפולינומים האחרים דווקא בורחים <strong>למטה</strong>. שוב, זה לא מקרי אלא משהו שמשותף לכל הפולינומים: או שהפולינום שואף לאינסוף או שהוא שואף למינוס אינסוף. על השאלה מה יקרה בפועל משפיעים שני דברים:</p>
<ul> <li>האם המעלה של הפולינום (המספר <span class="math">\(n\)</span> הגבוה ביותר כך ש-<span class="math">\(x^{n}\)</span> מופיע בפולינום עם מקדם שונה מאפס) היא זוגית או אי זוגית.</li>


<li>האם המקדם המוביל של הפולינום (המקדם של <span class="math">\(x^{n}\)</span> כאשר <span class="math">\(n\)</span> היא המעלה של הפולינום) הוא חיובי או שלילי.</li>

</ul>

<p>אם המקדם המוביל הוא חיובי, אז מעלה זוגית מתבטאת בשאיפה לאינסוף, ומעלה אי זוגית מתבטאת בשאיפה למינוס אינסוף - אלו הדוגמאות שאנחנו רואים באיור. למה זה קורה? כי מספר שלילי בחזקה <strong>זוגית</strong> יוצא חיובי, אבל מספר שלילי בחזקה <strong>אי זוגית</strong> יוצא מספר שלילי. האינטואיציה היא שהגורם <span class="math">\(x^{n}\)</span> כש-<span class="math">\(n\)</span> הוא המעלה של הפולינום הוא בטווח הארוך הדבר הכי גדול שיש בפולינום. אפילו בפולינום כמו <span class="math">\(x^{3}+1000000000000x^{2}\)</span>, מתישהו יהיו ערכים גדולים מספיק שכשנציב אותם ב-<span class="math">\(x^{3}\)</span> נקבל משהו גדול בהרבה מ-<span class="math">\(1000000000000x^{2}\)</span>, ולכן זה מה שנותן את הטון.</p>
<p>אם המקדם המוביל של הפולינום הוא שלילי, המגמה מתהפכת: פולינום כזה עם מעלה זוגית ישאף למינוס אינסוף, ופולינום כזה עם מעלה אי זוגית ישאף לאינסוף, בדיוק כמו ההיפוך שקרה כאשר <span class="math">\(x\)</span> שאף לאינסוף.</p>
<p>אז לפולינומים אין אסימפטוטות אופקיות. מה עם אסימפטוטה אנכית? באיור רואים שאין שום דבר כזה לפולינומים שציירתי, אבל אולי יש לאחרים? ובכן, לא. <strong>לאף פולינום אין אסימפטוטה אנכית</strong>. למה? כי אסימפטוטה אנכית פירושה שיש איזו נקודה קונקרטית שככל שערכי <span class="math">\(x\)</span> מתקרבים אליה, ערכי הפונקציה שואפים לאינסוף או למינוס אינסוף. אבל אצל הפולינומים, לכל <span class="math">\(x\)</span> אפשרי הפולינום <span class="math">\(f\left(x\right)\)</span> מחזיר ערך מספרי קונקרטי, והנקודות שקרובות לאותו <span class="math">\(x\)</span> מחזירות ערכים שקרובים ל-<span class="math">\(f\left(x\right)\)</span> (לתכונה הזו קוראים <strong>רציפות</strong>). אז זה מסיים גם את הסיפור הזה - לפולינום אין בכלל אסימפטוטות אופקיות או אנכיות.</p>
<p>אם זה המצב, למה בכלל דיברתי על פולינומים עד כה? אה, כי פולינומים הם השחקן המרכזי גם בסוג הבא של פונקציה שאני רוצה לדבר עליו - סוג שבהחלט יש לו אסימפטוטות. הסוג הזה נקרא <strong>פונקציות רציונליות</strong>. </p>
<h2>האסימפטוטות של פונקציות רציונליות</h2>

<p>הנה כמה דוגמאות לפונקציות רציונליות:</p>
<p><span class="math">\(\frac{1}{x},2x^{3},\frac{x}{1+x^{2}},\frac{\left(x-2\right)\left(x-3\right)}{\left(x-2\right)\left(x-5\right)\left(x-7\right)}\)</span></p>
<p>מה משותף לכל הדוגמאות? על כולן אפשר לחשוב בתור משהו מהצורה <span class="math">\(f\left(x\right)=\frac{p\left(x\right)}{q\left(x\right)}\)</span> כאשר <span class="math">\(p\left(x\right),q\left(x\right)\)</span> שניהם פולינומים.</p>
<p>למשל, עבור <span class="math">\(f\left(x\right)=\frac{1}{x}\)</span> הפולינומים הם <span class="math">\(p\left(x\right)=1,q\left(x\right)=x\)</span>.</p>
<p>עבור <span class="math">\(f\left(x\right)=2x^{3}\)</span> הפולינומים הם <span class="math">\(p\left(x\right)=2x^{3},q\left(x\right)=1\)</span>.</p>
<p>עבור <span class="math">\(f\left(x\right)=\frac{\left(x-2\right)\left(x-3\right)}{\left(x-2\right)\left(x-5\right)\left(x-7\right)}\)</span> הפולינומים הם <span class="math">\(p\left(x\right)=\left(x-2\right)\left(x-3\right),q\left(x\right)=\left(x-2\right)\left(x-5\right)\left(x-7\right)\)</span>. בואו נתעכב עוד רגע על הדוגמא המאוד חשובה הזו.</p>
<p>ראשית, בואו נסתכל על <span class="math">\(\left(x-2\right)\left(x-3\right)\)</span>. אמרתי שזה פולינום, אבל זה לא נראה כמו פולינום על פי ההגדרה שנתתי... יותר כמו מכפלה של שני פולינומים. ובכן, מכפלה כזו היא פולינום בעצמה! אם נפתח את הסוגריים נקבל <span class="math">\(x^{2}-5x+6\)</span>. בעצם <span class="math">\(\left(x-2\right)\left(x-3\right)\)</span> זו דרך אחרת לכתוב את אותו פולינום שהיא קצת יותר אינפורמטיבית, כי קל לראות מתוכה מה <strong>השורשים</strong> של הפולינום - מה המספרים שכשמציבים אותם בפולינום מקבלים 0 (שימו לב! זה שונה לגמרי מפונקציית השורש <span class="math">\(!\sqrt{x}\)</span> השימוש באותה מילה עבור שני דברים שונים הוא מצער למדי). במקרה הזה אלו <span class="math">\(2,3\)</span>.</p>
<p>האם תמיד אפשר לכתוב פולינום בצורה נחמדה כזו? ובכן... זה מסובך. למשל, מה עם הפולינום <span class="math">\(x^{2}+1\)</span>? לא משנה איזה מספר ממשי נציב בו, הוא לא יתאפס. אז אין לו בכלל שורשים ואי אפשר לפרק אותו לכזו מכפלה. מצד שני, המספרים הממשיים הם לא סוף הסיפור; יש מערכת מספרים מגניבה שנקראת <strong>המספרים המרוכבים</strong> ובה יש מספר שמסומן ב-<span class="math">\(i\)</span> וכן מאפס את הפולינום, ואפשר לכתוב <span class="math">\(x^{2}+1=\left(x-i\right)\left(x+i\right)\)</span>. אבל אני לא רוצה לדבר על מרוכבים כאן ולכן לא ניכנס לזה.</p>
<p>עוד עניין הוא שאם נתון לנו פולינום בצורה ה"רגילה", זה לא אומר <strong>בכלל</strong> שיהיה לנו קל לדעת מי השורשים שלו. עבור פולינום ממעלה שניה יש כלי שנקרא <strong>נוסחת השורשים</strong> שעושה את העבודה, אבל במעלות שלישית ורביעית הנוסחאות הדומות הן מסובכות בצורה קיצונית, ואילו ממעלה חמישית ומעלה לא קיימת נוסחה בכלל באופן כללי, אז אין פתרון קסם - לפעמים אפשר, לפעמים אי אפשר.</p>
<p>בואו נעבור שניה אל המכנה שבדוגמא שהראיתי: <span class="math">\(\left(x-2\right)\left(x-5\right)\left(x-7\right)\)</span>. אם נפתח את הסוגריים ונבצע חישוב די מעיק, נקבל <span class="math">\(x^{3}-14x^{2}+59x-70\)</span>. זה פולינום שנראה סתום לגמרי ממבט ראשון - אין לי דרך טובה להסביר איך למצוא את השורשים <span class="math">\(2,5,7\)</span> שלו (אפשר לעשות סוג של ניחוש חכם, אבל נעזוב את זה). עכשיו, בואו נניח שבמקום לקבל את הפונקציה הרציונלית <span class="math">\(\frac{\left(x-2\right)\left(x-3\right)}{\left(x-2\right)\left(x-5\right)\left(x-7\right)}\)</span> הייתי מקבל את הזוועה הזו:</p>
<p><span class="math">\(\frac{x^{2}-5x+6}{x^{3}-14x^{2}+59x-70}\)</span></p>
<p>לא ממש היינו יודעים מה לעשות עם הביטוי הזה או איך לפשט אותו. לעומת זאת, אם נותנים לנו את</p>
<p><span class="math">\(\frac{\left(x-2\right)\left(x-3\right)}{\left(x-2\right)\left(x-5\right)\left(x-7\right)}\)</span></p>
<p>אפשר לראות שה-<span class="math">\(x-2\)</span> הזה מופיע גם במונה וגם במכנה, ולכן אפשר <strong>לצמצם</strong> אותו ולקבל את הפונקציה</p>
<p><span class="math">\(\frac{x-3}{\left(x-5\right)\left(x-7\right)}=\frac{x-3}{x^{2}-12x+35}\)</span></p>
<p>שהיא הרבה יותר פשוטה. אני מראה את הפישוט הזה כי כבר בשלב הזה חשוב להבין שאפשר לעשות את זה לפונקציות רציונליות.</p>
<p>אבל רגע רגע רגע... מה בעצם עשיתי? אין חוק כזה שאם מחלקים במשהו, אז הוא צריך להיות שונה מאפס? אבל <span class="math">\(x-2\)</span> עשוי להיות אפס, אם אני מציב <span class="math">\(x=2\)</span>. מה קורה פה? אם אני מציב <span class="math">\(x=2\)</span> בפונקציה <span class="math">\(\frac{x-3}{x^{2}-12x+35}\)</span> אני אקבל <span class="math">\(-\frac{1}{4-24+35}=-\frac{1}{15}\)</span>. אם לעומת זאת אני אציב <span class="math">\(x=2\)</span> בפונקציה <span class="math">\(\frac{x^{2}-5x+6}{x^{3}-14x^{2}+59x-70}\)</span>, אני אקבל <span class="math">\(\frac{0}{0}\)</span> וכבר אמרנו שזה ביטוי בעייתי.</p>
<p>כדי להבין מה הולך פה, בואו נסתכל על הגרף של הפונקציה:</p>
<p><img src="/img/2022/rational_function.png" alt=""/></p>
<p>ציירתי את הפונקציה יחד עם הקווים האנכיים שעוברים דרך השורשים של המכנה: <span class="math">\(2,5,7\)</span>. אנחנו רואים שגם ב-5 וגם ב-7 יש לנו אסימפטוטות אנכיות; לעומת זאת ב-2 הפונקציה עוברת בשמחה דרך הקו האנכי כאילו כלום, ואין שום אסימפטוטה. זה מראה לנו על הבדל מהותי בין המקרים הללו: ה"בעיה" שיש בהגדרה של <span class="math">\(\frac{x^{2}-5x+6}{x^{3}-14x^{2}+59x-70}\)</span> ב-<span class="math">\(x=2\)</span> נובעת מהדרך הלא טובה שבה אנחנו מייצגים את הפונקציה הזו: זה גורם לנו להגיד שהיא לא מוגדרת ב-<span class="math">\(x=2\)</span> למרות שיש דרך נחמדה להגדיר אותה שם. אם נגדיר</p>
<p><span class="math">\(f\left(x\right)=\begin{cases} \frac{x^{2}-5x+6}{x^{3}-14x^{2}+59x-70} & x\ne2\\ -\frac{1}{15} & x=2 \end{cases}\)</span></p>
<p>נקבל פונקציה "נחמדה" מאוד (רציפה) שבמקרה או שלא במקרה מתוארת <strong>בדיוק</strong> על ידי <span class="math">\(\frac{x-3}{x^{2}-12x+35}\)</span>, שהיא הפונקציה שהתקבלה מצמצום ה-<span class="math">\(x-2\)</span> הסורר מהמונה והמכנה. זה המובן שבו אני מרשה לעצמי לבצע את הצמצום הזה - לעבור מפונקציה אחת לפונקציה אחרת שזהה לה כמעט לגמרי, פרט למה שנקרא <strong>נקודת אי-רציפות סליקה</strong>, שאותה אני... אה... מסלק.</p>
<p>כל הדיון זה היה חשוב כי זו בדיוק הדרך לזהות איפה יש לפונקציה רציונלית אסימפטוטה אנכית: כל אסימפטוטה אנכית חייבת להיות בנקודה שבה <strong>המכנה מתאפס</strong>. בנקודה כזו, יש שתי אפשרויות: או שהמונה <strong>לא יתאפס</strong>, ואז בודאות מוחלטת יש שם אסימפטוטה אנכית; או שהמונה כן מתאפס שם, ואז... זה מסובך.</p>
<p>ראשית, הטענה הראשונה: אם המכנה מתאפס בנקודה כלשהי, זה אומר שככל שמתקרבים לנקודה הזו, החלוקה במכנה הופכת להיות <strong>כפל</strong> במספרים הולכים וגדלים (כזכור, אם <span class="math">\(x=1/100\)</span> אז <span class="math">\(\frac{1}{x}=100\)</span>). אם בזמן הזה המונה הולך ומתקרב לאיזה ערך מספרי קבוע ששונה מאפס, שום דבר לא "ירסן" את המכנה, והתוצאה תהיה שהערכים של הפונקציה יגדלו לאינסוף או יקטנו למינוס אינסוף. </p>
<p>שנית, מה קורה אם גם המונה וגם המכנה מתאפסים? בואו נסתכל לרגע על הפונקציה <span class="math">\(\frac{x^{2}}{x^{2}}\)</span>. זו פונקציה שבה ב-<span class="math">\(x=0\)</span> המונה והמכנה מתאפסים, אבל זו בעצם הפונקציה <span class="math">\(f\left(x\right)=1\)</span> בתחפושת; בוודאי שאין לה אסימפטוטה אנכית. לעומת זאת, הפונקציה <span class="math">\(\frac{x}{x^{2}}\)</span> ניתנת לצמצום דומה שיוביל אותנו אל <span class="math">\(\frac{1}{x}\)</span>, שהיא <strong>כן</strong> פונקציה עם אסימפטוטה אנכית. אז איך אפשר לדעת?</p>
<p>הנה עקרון כללי: אם פולינום <span class="math">\(p\left(x\right)\)</span> מתאפס ב-<span class="math">\(x=a\)</span>, אז אפשר, בודאות מוחלטת, לכתוב את <span class="math">\(p\left(x\right)\)</span> בתור <span class="math">\(p\left(x\right)=\left(x-a\right)q\left(x\right)\)</span> כאשר <span class="math">\(q\left(x\right)\)</span> הוא פולינום אחר. אז אם גם המונה וגם המכנה מתאפסים ב-<span class="math">\(x=a\)</span> אפשר לחלק את המונה והמכנה ב-<span class="math">\(x-a\)</span> (כמו בדוגמאות שכבר ראינו) ואז לקבל שני פולינומים חדשים, שגם עבורם אפשר לבדוק אם הם מתאפסים ב-<span class="math">\(x=a\)</span> או לא.</p>
<p>בפועל, כמובן, אפשר לנקוט גם בדרך שונה - פשוט להציב ערכים ש<strong>קרובים</strong> ל-<span class="math">\(x=a\)</span> ולבדוק אם הפונקציה "מתפוצצת" או לא. אבל זו לא דרך פורמלית במיוחד להשתכנע.</p>
<p>עכשיו, לכל אסימפטוטה אנכית יש שני צדדים. בואו נסתכל שוב על <span class="math">\(\frac{1}{x}\)</span> לרגע:</p>
<p><img src="/img/2022/1_over_x_graph.png" alt=""/></p>
<p>אנחנו רואים שככל ש-<span class="math">\(x\)</span> מתקרב ל-0 <strong>מצד ימין</strong>, כלומר כשהערכים שלו חיוביים, אז הערכים של הפונקציה שואפים לאינסוף: מסמנים את זה לפעמים <span class="math">\(f\left(x\right)\underset{x\to0^{+}}{\to}\infty\)</span>. מן העבר השני, כש-<span class="math">\(x\)</span> מתקרב ל-0 <strong>מצד שמאל</strong> ערכי הפונקציה שואפים למינוס אינסוף: <span class="math">\(f\left(x\right)\underset{x\to0^{-}}{\to}-\infty\)</span>. איך אפשר לדעת אם השאיפה תהיה לאינסוף או למינוס אינסוף? בגישה האינטואיטיבית, פשוט מציבים ערכים שקרובים לנקודת ההתפוצצות ובודקים אם התוצאה חיובית או שלילית. כן, זו היוריסטיקה בעייתית, אבל בלי להיכנס לפורמליזם רציני יותר, זה מה יש.</p>
<p>מה עם אסימפטוטות אופקיות? בניגוד לאסימפטוטות אנכיות, שהמספר שלהן תלוי בכמה נקודות המכנה מתאפס, לפונקציה רציונלית יכולות להיות רק שתי אסימפטוטות אופקיות: זו שמתקבלת כאשר <span class="math">\(x\to\infty\)</span> וזו שמתקבלת כאשר <span class="math">\(x\to-\infty\)</span>. אבל איך מוצאים אותן? אפשר, כרגיל, להציב ערכים ולראות מה קורה, אבל זה לא פורמלי וגם לא נותן לנו את האסימפטוטה המדויקת ליד (כלומר, את קואורדינטת ה-<span class="math">\(y\)</span> של הישר).</p>
<p>למרבה המזל, מה שאנחנו יודעים על פולינומים בא לעזרתנו בקלות כאן. נכון שאמרתי קודם שכאשר <span class="math">\(x\)</span> שואף לאינסוף, אז חזקה גדול "מנצחת" חזקה קטנה? זה אומר שאפשר <strong>להתעלם לחלוטין</strong> מכל החזקות של הפולינומים במונה ובמכנה מלבד החזקות שהן המעלה של הפולינומים.</p>
<p>נחזור לשניה אל הפונקציה הרציונלית <span class="math">\(\frac{x^{2}-5x+6}{x^{3}-14x^{2}+59x-70}\)</span>. מה שאני אומר הוא שכאשר <span class="math">\(x\)</span> שואף לאינסוף, כל החלק של ה-<span class="math">\(-5x+6\)</span> הוא <strong>זניח</strong> ביחס אל <span class="math">\(x^{2}\)</span>. בדומה, כל החלק של <span class="math">\(-14x^{2}+59x-70\)</span> הוא <strong>זניח</strong> ביחס אל <span class="math">\(x^{3}\)</span>. לכן אפשר לומר שההתנהגות של הפונקציה הזו כש-<span class="math">\(x\)</span> שואף לאינסוף <strong>זהה</strong> להתנהגות של הפונקציה <span class="math">\(\frac{x^{2}}{x^{3}}\)</span> כאשר <span class="math">\(x\)</span> שואף לאינסוף. כלומר, זהה להתנהגות של הפונקציה <span class="math">\(\frac{1}{x}\)</span> כש-<span class="math">\(x\)</span> שואף לאינסוף, ואנחנו כבר יודעים שזה 0, שאליו הפונקציה שואפת "מלמעלה". בדומה, כש-<span class="math">\(x\)</span> שואף למינוס אינסוף, הפונקציה תשאף אל 0 "מלמטה", בדיוק כמו עם <span class="math">\(\frac{1}{x}\)</span>.</p>
<p>בואו נראה עוד דוגמא, עם הפונקציה <span class="math">\(f\left(x\right)=\frac{100x^{2}+15x}{100x^{2}+1}\)</span> שהראיתי קודם:</p>
<p><img src="/img/2022/asymptote_crossing.png" alt=""/></p>
<p>כל הדיבורים באוויר על "ההתנהגות של בלה בלה זה כמו ההתנהגות של בלו בלו" נותנים הרגשה שיש פה איזה מעשה קסמים לא ברור, אז הנה גישה קצת יותר פרקטית. בואו ניקח את הפונקציה הרציונלית הזו</p>
<p><span class="math">\(\frac{100x^{2}+15x}{100x^{2}+1}\)</span></p>
<p>ונחלק גם את המונה וגם את המכנה ב-<span class="math">\(x^{2}\)</span>, שהוא המעלה של הפולינומים שנמצאים בהם. ליתר דיוק אני לא בדיוק אחלק אותם אלא אוציא אותם החוצה, ככה:</p>
<p><span class="math">\(\frac{100x^{2}+15x}{100x^{2}+1}=\frac{x^{2}\left(100+15\frac{x}{x^{2}}\right)}{x^{2}\left(100+\frac{1}{x^{2}}\right)}=\frac{x^{2}\left(100+15\frac{1}{x}\right)}{x^{2}\left(100+\frac{1}{x^{2}}\right)}\)</span></p>
<p>אחרי שהוצאתי אותם החוצה אני מצמצם את ה-<span class="math">\(x^{2}\)</span> מהמונה והמכנה. בשביל לעשות את זה אני צריך להניח ש-<span class="math">\(x\ne0\)</span>, וזה בסדר; אני עושה את השינוי הזה רק כדי לבדוק את ההתנהגות של הפונקציה כשאיקס שואף ל-<span class="math">\(\pm\infty\)</span>. התוצאה תהיה הפונקציה <span class="math">\(\frac{100+15\frac{1}{x}}{100+\frac{1}{x^{2}}}\)</span>.</p>
<p>עכשיו, כבר ראינו ש-<span class="math">\(\frac{1}{x}\underset{x\to\infty}{\to}0\)</span>, ובאופן דומה <span class="math">\(\frac{1}{x^{2}}\underset{x\to\infty}{\to}0\)</span>, ולכן אני מקבל בסך הכל:</p>
<p><span class="math">\(\frac{100+15\frac{1}{x}}{100+\frac{1}{x^{2}}}\underset{x\to\infty}{\to}=\frac{100}{100}=1\)</span></p>
<p>זו לא הייתה הוכחה פורמלית לגמרי, אבל אני חושב שהרעיון די ברור ממנה. זו הצורה הכללית שבה "מנטרלים" את החזקות הנמוכות יותר מהמונה והמכנה; מה שנשארנו איתו בסוף היו רק המקדמים של החזקות הגבוהות ביותר.</p>
<p>עכשיו, העסק הזה עבד יפה בגלל שהמעלה של המונה ושל המכנה היו זהות - <span class="math">\(x^{2}\)</span>. מה קורה בסיטואציות אחרות? הנה שתי דוגמאות פשוטות:</p>
<p>ראשית ניקח את <span class="math">\(\frac{x^{2}+3x}{2x+7}\)</span>. נעשה את הטריק שכבר השתמשתי בו, נוציא החוצה <span class="math">\(x^{2}\)</span> מהמונה ו-<span class="math">\(x\)</span> מהמכנה, ונקבל</p>
<p><span class="math">\(\frac{x^{2}+3x}{2x+7}=\frac{x^{2}\left(1+3\frac{1}{x}\right)}{x\left(2+\frac{7}{x}\right)}\)</span></p>
<p>כאן אחרי צמצום אני אקבל:</p>
<p><span class="math">\(x\cdot\frac{1+3\frac{1}{x}}{2+\frac{7}{x}}\)</span></p>
<p>כאשר אני משאיף את <span class="math">\(x\)</span> לאינסוף, הביטוי <span class="math">\(\frac{1+3\frac{1}{x}}{2+\frac{7}{x}}\)</span> לבדו ישאף ל-<span class="math">\(\frac{1}{2}\)</span>. לעומת זאת, ה-<span class="math">\(x\)</span> שבו הביטוי הזה מוכפל שואף לאינסוף. הנה תכונה שאשתמש בה בלי להוכיח כרגע אבל אני מקווה שהיא אינטואיטיבית מספיק: אם יש לנו מכפלה של שתי פונקציות שאחת שואפת לאינסוף והשניה שואפת למספר קבוע גדול מאפס, אז המכפלה שלהן שואפת לאינסוף (ואם המספר קטן מאפס אז שואפת למינוס אינסוף; ואם המספר שווה לאפס אז הרבה דברים שונים ומשונים עשויים לקרות). זה מראה לנו ש-<span class="math">\(\frac{x^{2}+3x}{2x+7}\to\infty\)</span>; המונה "מנצח" כי החזקה שלו גדולה יותר.</p>
<p>עכשיו בואו ניקח את אותה פונקציה ונחליף את המונה והמכנה. נקבל</p>
<p><span class="math">\(\frac{2x+7}{x^{2}+3x}\)</span></p>
<p>ואחרי הוצאת גורמים וצמצום נקבל</p>
<p><span class="math">\(\frac{1}{x}\cdot\frac{2+\frac{7}{x}}{1+3\frac{1}{x}}\)</span></p>
<p>ועכשיו יש לנו פונקציה אחת ששואפת ל-2 ומוכפלת בפונקציה אחרת (<span class="math">\(\frac{1}{x}\)</span>) ששואפת לאפס והתוצאה של זה, כצפוי, שואפת לאפס (כדי שמשהו יתקלקל, צריך שמה ששואף לאפס יוכפל במשהו ששואף לאינסוף או מינוס אינסוף).</p>
<p>אפשר לסכם את מה שראינו פה כך - עבור כל פונקציה רציונלית <span class="math">\(\frac{p\left(x\right)}{q\left(x\right)}\)</span>, כשמשאיפים את <span class="math">\(x\)</span> לאינסוף או למינוס אינסוף:</p>
<ul> <li>אם המעלה של <span class="math">\(q\left(x\right)\)</span> גדולה משל <span class="math">\(p\left(x\right)\)</span>, אז <span class="math">\(\frac{p\left(x\right)}{q\left(x\right)}\to0\)</span>.</li>


<li>אם המעלות של <span class="math">\(q\left(x\right),p\left(x\right)\)</span> שוות שתיהן ל-<span class="math">\(n\)</span> ו-<span class="math">\(\frac{p\left(x\right)}{q\left(x\right)}=\frac{a_{n}x^{n}+\ldots}{b_{n}x^{n}+\ldots}\)</span> אז <span class="math">\(\frac{p\left(x\right)}{q\left(x\right)}\to\frac{a_{n}}{b_{n}}\)</span>.</li>


<li>אם המעלה של <span class="math">\(p\left(x\right)\)</span> גדולה מ-<span class="math">\(q\left(x\right)\)</span>, אז <span class="math">\(\frac{p\left(x\right)}{q\left(x\right)}\to\pm\infty\)</span>.</li>

</ul>

<p>מה שמעניין אותנו, בתור ציידי אסימפטוטות, הם המקרים הראשון והשני. במקרה הראשון האסימפטוטה היא תמיד <span class="math">\(y=0\)</span> ובמקרה השני אנחנו רואים בדיוק איך לחשב את הערך של האסימפטוטה - מחלקים את המקדמים המובילים של המונה והמכנה. זה בעצם מסיים את הטיפול בפונקציות רציונליות.</p>
<h2>סיכום ביניים קצרצר, למי שרוצים רק את השורה התחתונה</h2>

<p>הנה מה שראינו, עבור פונקציה רציונלית כללית <span class="math">\(\frac{p\left(x\right)}{q\left(x\right)}\)</span>:</p>
<ol> <li>האסימפטוטות האנכיות עשויות להתקבל רק בנקודות מהצורה <span class="math">\(x=a\)</span> כאשר <span class="math">\(a\)</span> הוא שורש של <span class="math">\(q\left(x\right)\)</span>, כלומר <span class="math">\(q\left(a\right)=0\)</span>. אם <span class="math">\(q\left(a\right)=0\)</span> זה עדיין לא מבטיח שיש שם אסימפטוטה אנכית; אם <span class="math">\(p\left(a\right)\ne0\)</span> אז קיום האסימפטוטה האנכית מובטח, ואחרת צריך לחלק גם את <span class="math">\(p\left(x\right)\)</span> וגם את <span class="math">\(q\left(x\right)\)</span> ב-<span class="math">\(\left(x-a\right)\)</span> ולנסות שוב.</li>


<li>אסימפטוטות אופקיות מתקבלות אם מעלת <span class="math">\(q\left(x\right)\)</span> גדולה ממעלת <span class="math">\(p\left(x\right)\)</span> ואז האסימפטוטה היא <span class="math">\(y=0\)</span>, או אם <span class="math">\(p\left(x\right),q\left(x\right)\)</span> שניהם מאותה מעלה, ובמקרה זה האסימפטוטה תהיה <span class="math">\(y=\frac{a_{n}}{b_{n}}\)</span> כאשר <span class="math">\(a_{n}\)</span> המקדם המוביל של <span class="math">\(p\left(x\right)\)</span> ו-<span class="math">\(b_{n}\)</span> המקדם המוביל של <span class="math">\(q\left(x\right)\)</span>. בכל המקרים האסימפטוטה שמוצאים תקפה גם עבור <span class="math">\(x\to\infty\)</span> וגם עבור <span class="math">\(x\to-\infty\)</span>.</li>

</ol>

<p>בסופו של דבר כל הדיון הארוך הזה הצטמצם לשני כללים פשוטים ממש! האם לא יכלתי לתת את הכללים הללו מראש וחסל? יכלתי, אבל איפה הכיף כאן? המטרה שלי היא שנבין מאיפה הכללים הללו באים ואולי נוכל לשחזר אותם בעצמנו, במקרה הצורך.</p>
<p>בפוסט הבא יתחילו הצרות האמיתיות - ננסה להבין איך נראות האסימפטוטות של פונקציות מסובכות יותר (ספוילר: אי אפשר להגיד יותר מדי דברים שאינם בסיסיים ממש), ואנסה להסביר קצת יותר את הפורמליזם של מה שעשינו פה.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function toggleMobileMenu() {
            const navLinks = document.getElementById('navLinks');
            navLinks.classList.toggle('expanded');
        }
        
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>