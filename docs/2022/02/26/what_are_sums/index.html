<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>מה זה בכלל סכום? - לא מדויק</title>
    <link rel="icon" type="image/x-icon" href="/favicon.ico">
    
    <meta name="description" content="לא מדויק - בלוג על מתמטיקה ומדעי המחשב" />
    <!-- Open Graph / Facebook -->
    <meta property="og:type" content="article">
    <meta property="og:url" content="https://gadial.net/2022/02/26/what_are_sums/">
    <meta property="og:title" content="מה זה בכלל סכום?">
    <meta property="og:description" content="לא מדויק - בלוג על מתמטיקה ומדעי המחשב">
    <meta property="og:site_name" content="לא מדויק">
    

<meta property="og:image" content="https://gadial.net2022/dichotomy-paradox.png" />


        
    <!-- Twitter -->
    

<meta name="twitter:card" content="summary_large_image">


    <meta name="twitter:url" content="https://gadial.net/2022/02/26/what_are_sums/">
    <meta name="twitter:description" content="לא מדויק - בלוג על מתמטיקה ומדעי המחשב">
    <meta name="twitter:site" content="@" />
    <meta property="twitter:title" content="מה זה בכלל סכום?">
    

<meta property="twitter:image" content="https://gadial.net2022/dichotomy-paradox.png" />


    
    <!-- RSS Feed -->
    <link rel="alternate" type="application/rss+xml" title="לא מדויק - RSS Feed" href="/feed.xml">
       
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Hamburger menu button */
        .menu-toggle {
            display: none;
            background: none;
            border: none;
            font-size: 1.8em;
            color: white;
            cursor: pointer;
            padding: 0;
            line-height: 1;
        }
        
        .menu-toggle:hover {
            opacity: 0.8;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                display: flex;
                justify-content: space-between;
                align-items: center;
                margin-bottom: 0;
                padding: 10px 0;
            }
            
            .menu-toggle {
                display: block;
            }
            
            /* Hide nav links by default on mobile */
            .top-nav .nav-links {
                display: none;
                flex-direction: column;
                width: 100%;
                margin-top: 10px;
            }
            
            /* Show when expanded */
            .top-nav .nav-links.expanded {
                display: flex;
            }
            
            .top-nav .nav-links > a {
                text-align: center;
                padding: 12px;
                border-top: 1px solid rgba(255, 255, 255, 0.2);
            }
            
            .top-nav .search-box {
                width: 100%;
                flex-direction: column;
                margin-top: 10px;
                padding-top: 10px;
                border-top: 1px solid rgba(255, 255, 255, 0.2);
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        /* Force KaTeX content to wrap by overriding its internal structure */
        .katex-html {
            display: inline !important;
            white-space: normal !important;
        }
        
        .katex .base {
            display: inline !important;
            white-space: normal !important;
        }
        
        .katex .mord,
        .katex .mbin,
        .katex .mrel,
        .katex .mopen,
        .katex .mclose,
        .katex .mpunct,
        .katex .minner {
            display: inline !important;
            white-space: normal !important;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
            
            /* Hide post navigation on mobile */
            .post-navigation {
                display: none;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <div class="site-title">
                <a href="/" style="color: white; text-decoration: none;">לא מדויק</a>
                <button class="menu-toggle" onclick="toggleMobileMenu()" aria-label="תפריט">
                    ☰
                </button>
            </div>
            <div class="nav-links" id="navLinks">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <a href="/categories/">קטגוריות</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2021/10/31/roots_of_minus_one_product/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">מה הקטע עם שורשים של מינוס 1?</span>
            </a>
            

            
            <a href="/2022/04/27/asymptotes/" class="nav-link nav-next">
                <span class="nav-label">← פוסט חדש יותר</span>
                <span class="nav-title">אסימפטוטות, חלק א&#39;: הדברים הקלים</span>
            </a>
            
        </nav>
        
        
        <header>
            <h1>מה זה בכלל סכום?</h1>
            <div class="post-meta">
                <span class="date">2022-02-26</span>
                
                <span class="categories">
                    | קטגוריות:
                    
                    <a href="/categories/כללי.html">כללי</a>
                    
                </span>
                
                
                <span class="tags">
                    | תגיות:
                    
                    <a href="/tags/סכום.html">סכום</a>
                    
                </span>
                
            </div>
        </header>
        
        <article>
            <p>אני רוצה לדבר על אחד המושגים הפשוטים במתמטיקה - <strong>חיבור</strong>. להתחיל מהפשוט והמוכר ולהגיע אל המחוזות הקצת פחות פשוטים ומוכרים. ספציפית, הייתי רוצה שעד סוף הפוסט כולנו נרגיש בנוח עם המפלצת הבאה:</p>
<p><span class="math">\( \sum_{n=1}^{\infty}\frac{1}{2^{n}} = 1 \)</span></p>
<p>האם זה נראה כרגע כמו אוסף אקראי של סימונים? מצוין, אני מקווה שזה הולך להיות הפוסט בשבילכם.</p>
<p>נתחיל מההתחלה - מה זה חיבור? כאן יש אינטואיציה אפילו לילדים. אם יש לנו שני תפוחים בשקית אחת ושלושה תפוחים בשקית שניה, ואנחנו שופכים את תוכן שתי השקיות לקערה, אז בקערה יהיו <span class="math">\(2+3=5\)</span> תפוחים. נקודת המוצא שלי בפוסט הזה היא שהאינטואיציה הזו יושבת לנו טוב. כמובן, יש מרחק כלשהו בין האינטואיציה ובין היכולת הטכנית לבצע את הפעולה. איך נחשב, למשל, את החיבור התמים <span class="math">\(52321+437681\)</span>? התשובה הנכונה היא "עם מחשבון" כי אין שום סיבה לעשות כזה דבר ידנית, אבל יש קסם בשם <strong>חיבור ארוך</strong> שמאפשר לנו לעשות את זה ידנית בקלות יחסית. <a href="https://gadial.net/2020/11/18/how_to_addition/">יש לי פוסט עליו</a> ואני לא הולך להציג אותו שוב כאן.</p>
<p>אנחנו בסדר עם חיבור של שני מספרים? נפלא, בואו נסבך מאוד את הסיטואציה ונעבור לדבר על חיבור של <strong>שלושה</strong> מספרים. למשל <span class="math">\(2+3+5=10\)</span>. זה לא נראה מסובך יותר, וגם האינטואיציה פשוטה - יש לנו שלוש שקיות של תפוחים, אנחנו שופכים את כולן לקערה ורואים מה יוצא. זו אינטואיציה מצוינת כי אנחנו רואים כמה אפשר לבצע את הפעולה "לשפוך את השקיות לקערה" בלי לחשוב עד הסוף על מה שעושים - מה <strong>הסדר</strong> שבו אנחנו מרוקנים את השקיות. זה נשמע לנו אווילי בכלל להתייחס לזה, כי איך זה ישפיע על התוצאה? וזה אכן לא משפיע. מבחינה מתמטית אין הבדל בין <span class="math">\(2+3\)</span> ובין <span class="math">\(3+2\)</span>, וקוראים לזה <strong>חוק החילוף</strong>, וגם אין הבדל בין קודם לרוקן את השקיות של <span class="math">\(2,3\)</span> ואחר כך לרוקן את השקית של <span class="math">\(5\)</span> לקערה החצי מלאה, ובין קודם לרוקן את השקיות של <span class="math">\(3,5\)</span> ביחד ורק אז לרוקן את זו של 2, מה שאנחנו מסמנים בתור <span class="math">\(\left(2+3\right)+5=2+\left(3+5\right)\)</span> וקוראים לו <strong>חוק הקיבוץ</strong>.</p>
<p>חוק החילוף די מובן מאליו, אבל על חוק הקיבוץ כדאי לתת הסבר נוסף. ראשית, הנה סיטואציה שבה הוא לא עובד: חיסור. <span class="math">\(5-\left(3-1\right)=3\)</span> אבל <span class="math">\(\left(5-3\right)-1=1\)</span>. כלומר, כשאני מסתכל על ביטוי כמו <span class="math">\(5-3-1\)</span> ומחשב אותו ומקבל 1, אני בעצם באופן מובלע אומר שקודם כל אחשב את החיסור השמאלי יותר ואז את הימני יותר. אנחנו אולי רגילים לזה כי כך עשינו מילדות, אבל זו בסופו של דבר <strong>מוסכמה שרירותית</strong> שחלקנו לא מודעים אליה. העובדה שחיבור מקיים את חוק הקיבוץ משמעותה שבכל הנוגע לחיבור, המוסכמה הזו לא משנה - גם המוסכמה ההפוכה הייתה מניבה את אותה תוצאה.</p>
<p>אבל חוק הקיבוץ ממחיש לנו עוד נקודה שתהיה אפילו עוד יותר קריטית להמשך - אנחנו מתייחסים אל חיבור תמיד בתור פעולה שפועלת על <strong>שני איברים</strong>. לא יותר. הסימן <span class="math">\(+\)</span> תמיד מופיע כשיש משהו בצד ימין שלו ומשהו בצד שמאל שלו, והמשמעות היא "לחבר את מה שבצד ימין עם מה שבצד שמאל". אנחנו לא משתמשים בסימן + כדי להגיד "נא לחבר את שלושת האיברים הבאים", וזה דווקא עומד <strong>בניגוד לאינטואיציה</strong> שלנו. אם יש לי שלוש שקיות תפוזים, אני בהחלט יכול לקחת את שלושתן ולרוקן אותן לקערה <strong>בו זמנית</strong>. לא כך המצב במתמטיקה; אם תרצו, אני מסתכל על הביטוי <span class="math">\(2+3+5\)</span> בתור "תהליך" או "אלגוריתם" או איך שלא נרצה לקרוא לזה. הביטוי הזה בעצם אומר</p>
<ul> <li>חברו את <span class="math">\(2\)</span> עם 3.</li>


<li>חברו את תוצאת השלב הקודם עם 5.</li>


<li>התוצאה הסופית היא תוצאת השלב הקודם.</li>

</ul>

<p>חוק הקיבוץ מאפשר לנו לומר "בעצם, זה לא משנה מה יהיה סדר השלבים של החיבורים שלנו, אז למה לא לחשוב על <span class="math">\(2+3+5\)</span> בתור פעולת חיבור אחת שכולה מתבצעת בבת אחת?" וזה טוב ויפה ועובד מעולה. עד שמכניסים לתמונה את מושג ה<strong>אינסוף</strong> והכל מסתבך נורא. לכן אני מתעקש על נקודת המבט של ה"תהליך" כבר עכשיו.</p>
<p>בואו נדבר עכשיו על טריק מתמטי יפה ואהוב <a href="https://gadial.net/2019/05/30/arithmetic_and_geometric_series/">שכבר יש לי פוסט עליו</a> אבל תמיד טוב להזכיר אותו שוב. נניח שמבקשים ממני לחשב את הסכום</p>
<p><span class="math">\(1+2+3+4+5+6+7+8+9+10\)</span></p>
<p>מה אני יכול לעשות? ובכן, אני יכול להתחיל לחשב את הסכומים על ידי ביצוע תשע פעולות חיבור. זה נורא. אין מצב שאעשה את זה. אז כמובן, אני יכול לשלוף מחשבון. אבל זה <strong>עדיין</strong> נורא! עדיין צריך לכתוב את כל המספרים הללו! (אמנם, כתבתי אותם לפני שניה כי אני כותב את הפוסט אבל בואו נחליק את הנקודה הזו). אם יש עיקרון אחד שמנחה את המתמטיקה, זה העיקרון <strong>מתמטיקאים הם עצלנים</strong>. הם מחפשים את הדרך הקלה ביותר לבצע משהו, בטח אם זה משהו טכני מעיק. האגדה מספרת שהמתמטיקאי קארל פרידריך גאוס קיבל מהמורה שלו בבית הספר היסודי את המשימה של לחשב את הסכום הזה, רק לא עד 10 אלא עד 100, ומכיוון שהיה מתמטיקאי עצלן, במקום שיבצע את כל פעולות החיבור עלה על הטריק שאציג עכשיו ופתר את התרגיל בן רגע.</p>
<p>מה הטריק? אם נסתכל לשניה על האיבר הראשון והאחרון בסכום הזה ונחבר אותם, נקבל</p>
<p><span class="math">\(1+10=11\)</span></p>
<p>ואם נסתכל על האיבר השני והאיבר הלפני אחרון ונחבר אותם, נקבל</p>
<p><span class="math">\(2+9=11\)</span></p>
<p>וכך גם בהמשך:</p>
<p><span class="math">\(3+8=11\)</span></p>
<p>וכן הלאה. הרעיון די ברור - אפשר לחלק את <strong>כל</strong> המספרים בסכום לזוגות-זוגות, כך שסכום כל זוג הוא 11. יש בסך הכל 10 מספרים ולכן 5 זוגות, אז הסכום הכולל הוא <span class="math">\(5\times11=55\)</span>.</p>
<p>זה עובד תמיד; למשל, עם הסכום של גאוס שהמשיך עד 100 יש לנו 50 זוגות וסכום כל זוג הוא 101 ולכן התוצאה הכוללת היא <span class="math">\(50\times101=5050\)</span>. אפילו אם יש לנו מספר <strong>אי זוגי</strong> של מחוברים זה עדיין עובד; למשל, בסכום</p>
<p><span class="math">\(1+2+3+4+5+6+7+8+9\)</span></p>
<p>סכום כל זוג הוא 10, וכמה זוגות יש לנו? ובכן, המספר 5 הוא נטול בן זוג, אבל מי אמר שחייבים בן זוג? אפשר לחשוב על 5 לבדו כאילו הוא <strong>חצי זוג</strong>, ולכן הוא תורם למניין הזוגות הכולל <span class="math">\(\frac{1}{2}\)</span>. נקבל את המכפלה <span class="math">\(10\times4.5=45\)</span>, וזו כמובן התוצאה הנכונה.</p>
<p>אז זה היה טריק נחמד, אבל בשביל מה? בשביל לתת לי מוטיבציה לדבר על שיטת ה<strong>סימון</strong> שלנו לסכומים. הדרך הישירה ביותר לכתוב את התוצאה שראינו היא</p>
<p><span class="math">\(1+2+3+4+5+6+7+8+9+10=55\)</span></p>
<p>אבל זה פשוט לא לעניין - לכתוב סכום כל כך ארוך זה גם מתיש וגם לא נעים לקריאה. אז למתמטיקאים יש כמה שיטות לפשט את העניינים. ראשית, אם יש איזה שהוא עיקרון ברור מאחורי הסכום, אפשר להחביא את עיקר הפרטים מאחורי כתיב של שלוש נקודות. במקרה שלנו נכתוב</p>
<p><span class="math">\(1+2+\ldots+10=55\)</span></p>
<p>מה הולך כאן? כשקוראים את הביטוי הזה, מה שעושים בראש הוא להגיד "אה, האיבר הראשון הוא 1 והשני הוא 2? אז בטח השלישי הוא 3 וכן הלאה עד 10, כשכל פעם מגדילים ב-1". זה הגיוני ומתבקש, אבל זה <strong>לא מוגדר היטב</strong>. אם יבוא מישהו ויגיד "אה, האיבר הראשון הוא 1 והשני הוא 2? אז בטח השלישי הוא 4 והרביעי הוא 42 והחמישי הוא 1,545,154" וימשיך כך כיד הדמיון הטובה עליו, מה אנחנו אמורים לעשות? לומר לו "לא, אתה טועה?" אין כאן טועים וצודקים, זו קונבנציית סימון שבאמת לא מספרת את כל הסיפור. זה לא אומר שלא משתמשים בה; בהרבה ספרי מתמטיקה מניחים שהקוראים רוצים להיכנס לראש של הכותב (ולפעמים לא כל כך מסובך לעשות את זה!) ולא הולכים להתחכם אלא ללכת על הפרשנות הסבירה.</p>
<p>עדיין, אם רוצים שיטת סימון שהיא כן חד משמעית ומספרת את כל הסיפור, אפשר להשתמש בסימון המקוצר שהראיתי בתחילת הפוסט. בסימון הזה מופיעה האות היוונית סיגמא, <span class="math">\(\Sigma\)</span>, בגדול; האות הזו באה לומר "סכום". ליד האות הזו מגיע תיאור קומפקטי של האיברים שאנחנו סוכמים, וזאת באמצעות <strong>נוסחה</strong>, כלומר ביטוי כלשהו שיש בו משתנה שבו אנחנו מציבים ערכים ומקבלים כתוצאה מכך את הערכים שאנחנו סוכמים. בואו נתחיל את הדוגמאות שלנו עם משהו קצת יותר מתוחכם מהסכום שכבר ראינו - הסכום</p>
<p><span class="math">\(1+4+9+16+25+\ldots+100\)</span></p>
<p>שבו אנחנו סוכמים את <strong>הריבועים</strong> של המספרים הטבעיים מ-1 עד 10, כלומר זה בעצם הסכום</p>
<p><span class="math">\(1^{2}+2^{2}+3^{2}+\ldots+10^{2}\)</span></p>
<p>בנוסחה המקוצרת אנחנו נכתוב כך:</p>
<p><span class="math">\(\sum_{n=1}^{10}n^{2}\)</span></p>
<p>מה הולך פה? ה-<span class="math">\(n^{2}\)</span> שנמצא מימין ל-<span class="math">\(\Sigma\)</span> הוא הנוסחה עצמה: הוא מתאר את פעולת ההעלאה בריבוע. אני קורא בשם <strong>האיבר הכללי</strong> ל-<span class="math">\(n^{2}\)</span> הזה כי הוא מתאר בצורה כללית איך נראה איבר כלשהו בסכום (בצורה כללית, כלומר איך <strong>כלל</strong> האיברים בסכום נראים). ה-<span class="math">\(n=1\)</span> שנמצא למטה וה-<span class="math">\(10\)</span> שנמצא למעלה מספרים לנו שלושה דברים:</p>
<ul> <li>אנחנו הולכים להשתמש במשתנה <span class="math">\(n\)</span> ולהכניס לתוכו ערכים שונים.</li>


<li>המשתנה <span class="math">\(n\)</span> <strong>מתחיל</strong> עם הערך <span class="math">\(1\)</span>.</li>


<li>המשתנה <span class="math">\(n\)</span> <strong>מסיים</strong> כשהוא מגיע לערך 10.</li>

</ul>

<p>הרעיון הוא ש-<span class="math">\(n\)</span> מתחיל עם הערך 1, ואז מתבצעת סדרה של "צעדים" שבכל אחד מהם מגדילים את הערך של <span class="math">\(n\)</span> ב-1 בדיוק. למה ב-1? זו מוסכמה שרירותית, אבל כזו שהיא נוחה ומועילה כל כך שלא זכור לי שום מקום במתמטיקה שבו צריכים לשנות אותה.</p>
<p>אם כן, הביטוי <span class="math">\(\sum_{n=1}^{10}n^{2}\)</span> בעצם מתאר לנו את האלגוריתם הבא:</p>
<ol> <li>הציבו במשתנה <span class="math">\(n\)</span> את הערך 1.</li>


<li>חשבו את <span class="math">\(n^{2}\)</span>.</li>


<li>הוסיפו את התוצאה של שלב 2 לסכום הכולל.</li>


<li>אם המשתנה <span class="math">\(n\)</span> מכיל את הערך 10, סיימו; הסכום הכולל הוא פלט החישוב.</li>


<li>אחרת, הגדילו את <span class="math">\(n\)</span> ב-1 וחזרו לשלב 2.</li>

</ol>

<p>יש משהו אחד באלגוריתם הזה שלא באמת הוגדר - מה שאני מכנה "הסכום הכולל". מה זה? מהיכן הוא צץ? ובכן, אם אנחנו בסיבוב הראשון של החישוב אז שלב 3 צריך להיות מנוסח בצורה קצת שונה - "קבעו את הסכום הכולל להיות התוצאה של שלב 2"; רק מהאיטרציה הבאה של האלגוריתם אנחנו אמורים לומר "הוסיפו". אבל הפרדה למקרים שכזו היא עניין מעיק; איך אפשר להתחמק ממנה? הנה רעיון מאוד פשוט - נאמר שבתחילת החישוב, "הסכום הכולל" שווה ל-0. בצורה הזו לא צריך לשנות את שאר האלגוריתם.</p>
<p>בואו ננסח מחדש את האלגוריתם בצורה קצת יותר פורמלית כדי לקבל את הגרסה המלאה שלו. בנוסף לפורמליזם אני אעשה עוד שינוי קטן שתכף אסביר.</p>
<ol> <li><span class="math">\(S\leftarrow0\)</span> (הציבו 0 בסכום הכולל)</li>


<li><span class="math">\(n\leftarrow1\)</span> (הציבו ב-<span class="math">\(n\)</span> את הערך ההתחלתי)</li>


<li>אם <span class="math">\(n>10\)</span>, סיימו; הפלט הוא <span class="math">\(S\)</span>.</li>


<li><span class="math">\(S\leftarrow S+n^{2}\)</span> (חשבו את <span class="math">\(n^{2}\)</span> והוסיפו את התוצאה לסכום הכולל).</li>


<li><span class="math">\(n\leftarrow n+1\)</span> (הגדילו את <span class="math">\(n\)</span> ב-1).</li>


<li>חזרו לשלב 3.</li>

</ol>

<p>מה עוד שיניתי פה? את "תנאי העצירה" שלי - עכשיו אנחנו עוצרים אם <span class="math">\(n\)</span> הופך להיות משהו שגדול מ-10, לפני שאנחנו מספיקים להוסיף גם את המקרה הזה לסכום הכולל. למה השינוי הזה חשוב? כרגע הוא לא חשוב, אבל עוד מעט אחזור לכך.</p>
<p>מה שמעניין אותנו באלגוריתם הזה הוא ה<strong>גנריות</strong> שלו - את החלקים שספציפיים לסכום שלנו אפשר לשנות בקלות. אם הערך ההתחלתי של <span class="math">\(n\)</span> הוא לא 1 אלא משהו אחר רק צריך לשנות את המספר שכתוב בשלב 2; אם הערך האחרון של <span class="math">\(n\)</span> הוא לא 10 אלא משהו אחר רק צריך להחליף את ה-10 בשלב 3; ואם האיבר הכללי של הסכום הוא לא <span class="math">\(n^{2}\)</span> אלא משהו אחר רק צריך לשנות אותו בשלב <span class="math">\(4\)</span>.</p>
<p>אז באופן כללי יותר, אם <span class="math">\(f\left(n\right)\)</span> היא פונקציה כלשהי על קלט כלשהו <span class="math">\(n\)</span>, ו-<span class="math">\(a,b\)</span> הם מספרים, אז הסכום</p>
<p><span class="math">\(\sum_{n=a}^{b}f\left(n\right)\)</span></p>
<p>הוא תיאור קומפקטי של האלגוריתם</p>
<ol> <li><span class="math">\(S\leftarrow0\)</span> </li>


<li><span class="math">\(n\leftarrow a\)</span> </li>


<li>אם <span class="math">\(n>b\)</span>, סיימו; הפלט הוא <span class="math">\(S\)</span>.</li>


<li><span class="math">\(S\leftarrow S+f\left(n\right)\)</span></li>


<li><span class="math">\(n\leftarrow n+1\)</span></li>


<li>חזרו לשלב 3.</li>

</ol>

<p>כך שאם נחזור לסכום שראינו בהתחלה, <span class="math">\(1+2+\ldots+10\)</span>, הוא פשוט נכתב בתור <span class="math">\(\sum_{n=1}^{10}n\)</span> - קצת פשוט מדי, ולכן הלכתי למשהו מסובך יותר. והנה עוד דוגמא:</p>
<p><span class="math">\(\sum_{n=3}^{5}\frac{1}{2^{n}}=\frac{1}{8}+\frac{1}{16}+\frac{1}{32}\)</span></p>
<p>עכשיו, כשמקבלים צעצוע חדש דחף טבעי למדי הוא לבדוק את הדרכים השונות להרוס אותו. בואו ננסה לעשות את זה עם סכום - מה קורה אם הערך שבו <span class="math">\(n\)</span> מאותחל גדול יותר מהערך שבו הוא אמור לסיים, כלומר מהו למשל <span class="math">\(\sum_{n=6}^{3}n^{2}\)</span>? אם נסתכל על האלגוריתם בגרסה החדשה שלו, נראה שבמקרה כזה בשלב 3 אנחנו מסיימים ומוציאים כפלט את <span class="math">\(S\)</span>, שרגע קודם לכן אותחל ל-0, כך ש-<span class="math">\(\sum_{n=6}^{3}n^{2}=0\)</span>. אני אוהב לומר על כך ש"סכום ריק שווה לאפס", אבל הנימוק ה"פורמלי" הוא ההגדרה שנתתי ל-<span class="math">\(\Sigma\)</span>. עכשיו, בהחלט סביר לשאול למה דבר מוזר כמו <span class="math">\(\sum_{n=6}^{3}n^{2}=0\)</span> בכלל אמור לעניין אותנו; והתשובה, כרגיל, היא שבמתמטיקה צצים המון דברים מוזרים, בפרט כשאנחנו מנסים לנסח משפט כללי מאוד ויש לו גם מקרים פרטיים פשוטים מדי שאנחנו מעדיפים לא להחריג במפורש אלא ללכת עם שיטת סימון שמטפלת גם בהם בצורה חלקה.</p>
<p>לפעמים אנחנו קצת משתוללים עם הסימונים. אפשר למשל לכתוב <span class="math">\(\sum_{1\le n\le10}n^{2}\)</span> וזה יהיה אותו דבר בדיוק כמו <span class="math">\(\sum_{n=1}^{10}n^{2}\)</span>. לפעמים פשוט נכתוב <span class="math">\(\sum_{1}^{10}n^{2}\)</span> מתוך הנחה שברור לקוראים שהמשתנה הרץ הוא <span class="math">\(n\)</span> (כמובן, לרוב זה מגיע בביטויים מסובכים יותר). לפעמים אפילו כותבים <span class="math">\(\sum n^{2}\)</span> בלי גבולות בכלל אם הגבולות "ברורים" מההקשר. ולפעמים לוקחים את הכלל הזה של "מוסיפים 1 בכל פעם לאינדקס" שאמרתי שהוא קדוש ומתעלמים ממנו לחלוטין, אבל בסיטואציה כזו מציינים בצורה מפורשת מה כל ערכי ה-<span class="math">\(n\)</span> הולכים להיות.</p>
<p>הנה דוגמא קלאסית לזה: <strong>פונקציית אוילר</strong> <span class="math">\(\varphi\left(n\right)\)</span> מחזירה לכל מספר טבעי <span class="math">\(n\)</span> את מספר המספרים הטבעיים הקטנים ממנו שזרים לו, כלומר שאין להם מחלקים משותפים איתו שגדולים מ-1. הפונקציה הזו מקיימת את התכונה הנחמדה הבאה: אם סוכמים את <span class="math">\(\varphi\left(d\right)\)</span> עבור כל <span class="math">\(d\)</span> שמחלק את <span class="math">\(n\)</span>, מקבלים את <span class="math">\(n\)</span> עצמו. כדי לתאר את זה בצורה פשוטה, משתמשים בסימון <span class="math">\(d|n\)</span> כדי לומר "<span class="math">\(d\)</span> מחלק את <span class="math">\(n\)</span>" (הקו האנכי אומר "מחלק"; זה סימון סטנדרטי בתורת המספרים) ואז כותבים </p>
<p><span class="math">\(\sum_{d|n}\varphi\left(d\right)=n\)</span></p>
<p>כלומר, כאן הסכום רץ על כל הערכים של <span class="math">\(d\)</span> שמחלקים את <span class="math">\(n\)</span> ללא שארית.</p>
<p>זה מסיים את מה שיש לי להגיד על שיטת הסימון הזו ועל סכומים נחמדים במתמטיקה באופן כללי; אבל עכשיו הגיע הזמן לדבר על הסכומים הלא נחמדים - הסכומים <strong>האינסופיים</strong>. כאן העסק מתחיל להיות בעייתי יותר, ואנחנו צריכים להיות זהירים יותר, אבל זה משתלם, ממש ממש משתלם.</p>
<p>ובכן, מה זה אומר בעצם, סכום של <strong>אינסוף</strong> איברים? קל מאוד לתת דוגמא לסכום כזה: <span class="math">\(1+2+3+\ldots\)</span>, כלומר סכום על כל המספרים הטבעיים. אבל זה סתם סימון - כתבתי כמה סימונים ברצף, זה לא אומר שיש לזה משמעות. הרי כזכור, סכום הוא משהו שמוגדר עבור <strong>שני</strong> איברים; עבור יותר משניים ביצענו איזה שהוא <strong>תהליך</strong> שהסתיים בכך שנגמרו לי האיברים להוסיף לסכום, ואז קיבלתי כתוצאה מספר אחד ספציפי - הסכום של כל האיברים. אבל מה קורה כשיש לי אינסוף איברים? התהליך שלי פשוט לא יסתיים!</p>
<p>כדי לתאר סכום אינסופי אני משתמש בסימן <span class="math">\(\infty\)</span> שמתאר "אינסוף" כדי לתאר את הגבול העליון. הסימון <span class="math">\(\sum_{n=1}^{\infty}n^{2}\)</span> אומר את הדבר הבא:</p>
<ol> <li><span class="math">\(S\leftarrow0\)</span> (הציבו 0 בסכום הכולל)</li>


<li><span class="math">\(n\leftarrow1\)</span> (הציבו ב-<span class="math">\(n\)</span> את הערך ההתחלתי)</li>


<li><span class="math">\(S\leftarrow S+n^{2}\)</span> (חשבו את <span class="math">\(n^{2}\)</span> והוסיפו את התוצאה לסכום הכולל).</li>


<li><span class="math">\(n\leftarrow n+1\)</span> (הגדילו את <span class="math">\(n\)</span> ב-1).</li>


<li>חזרו לשלב 3.</li>

</ol>

<p>מה ההבדל בין האלגוריתם הזה לאלגוריתם שהצגתי קודם? השמטתי לחלוטין את מה שהיה שלב 3 באלגוריתם המקורי - השלב שאומר "אם <span class="math">\(n>b\)</span>, סיימו; הפלט הוא <span class="math">\(S\)</span>." במקרה הנוכחי אין "סיימנו". האלגוריתם הזה לא מסתיים ולא מוציא פלט. אז מה זה בכלל אומר?</p>
<p>ובכן, בשלב הזה כבר ברור שכשאנחנו מדברים על סכום אינסופי, אנחנו לא מדברים על אותו הדבר כמו סכום סופי. אבל זה לא אומר שאין קשר בין שני המושגים הללו. לפני שנביא הגדרות מפוצצות, עדיף להתחיל עם קצת אינטואיציה. נחזור אל הסכום שהראיתי בתחילת הפוסט:</p>
<p><span class="math">\(\sum_{n=1}^{\infty}\frac{1}{2^{n}}\)</span></p>
<p>כלומר, הסכום האינסופי <span class="math">\(\frac{1}{2}+\frac{1}{4}+\frac{1}{8}+\ldots\)</span>. הסכום הזה מככב בסיפור בכיכוב הגיבור היווני אכילס, והנה ניסוח משלי של הסיפור הזה: נניח שאכילס רוצה לרוץ מרחק של קילומטר אחד, מתחילת מסלול ריצה אל סופו. כעת, לפני שהוא יגיע אל קצה המסלול הוא בוודאי עומד לעבור בנקודת האמצע של המסלול; בשלב זה הוא עבר <span class="math">\(\frac{1}{2}\)</span> קילומטר. עכשיו, לפני שיגיע אל קצה המסלול עליו עדיין לעבור חצי מהמרחק שנותר. המרחק הכולל שנותר הוא <span class="math">\(\frac{1}{2}\)</span> קילומטר, כך שחצי מזה הוא <span class="math">\(\frac{1}{4}\)</span> קילומטר. אם כן, אכילס מגיע לנקודה הזו ועד כה עבר כבר <span class="math">\(\frac{1}{2}+\frac{1}{4}\)</span> קילומטר. כעת עליו לעבור עוד חצי מהמרחק שנותר, ולכן הוא עובר עוד <span class="math">\(\frac{1}{8}\)</span> קילומטר, וכן הלאה וכן הלאה. אם אוספים את כל המרחקים שמופיעים בסיפור שלי, יוצא שהמרחק הכולל שאכילס עובר הוא <span class="math">\(\frac{1}{2}+\frac{1}{4}+\frac{1}{8}+\ldots\)</span>. כאן אני מקווה שמתעוררת בנו <strong>האינטואיציה</strong> לפיה הסכום הזה צריך לצאת 1, כי זה המרחק הכולל שאכילס עובר בריצתו; אם אנחנו מקבלים שזו האינטואיציה, אפשר לעבור לדיון על השאלה איזה פורמליזם מתמטי יתאים לאינטואיציה הזו. אבל לא כולם מקבלים שזו האינטואיציה, ובהחלט אפשר לצעוק בשלב הזה שהסכום <span class="math">\(\frac{1}{2}+\frac{1}{4}+\frac{1}{8}+\ldots\)</span> אמור לצאת "אינסוף" כי יש בו אינסוף מחוברים.</p>
<p>עוד וריאציה על הסיפור של אכילס, שזכורה לי לטוב מהספר "אני שונא מתמטיקה", היא "טבלת השוקולד האינסופית". נניח שיש לנו טבלת שוקולד ואנחנו לא רוצים שתיגמר, אז בכל פעם נאכל רק חצי מהכמות שנותרה לנו. כך נאכל בפעם הראשונה <span class="math">\(\frac{1}{2}\)</span> טבלת שוקולד, בפעם השניה נאכל <span class="math">\(\frac{1}{4}\)</span> וכן הלאה. סכום כל השוקולד שנאכל הוא <span class="math">\(\frac{1}{2}+\frac{1}{4}+\frac{1}{8}+\ldots\)</span> ולכאורה הוא אמור להסתכם ל-1, כי זו טבלת השוקולד הכוללת, אבל בפועל בהחלט אפשר לומר שהסכום הזה בכלל לא מוגדר, כי זלילת טבלת השוקולד לא תסתיים אף פעם - לא משנה כמה פעמים אזלול שוקולד, עדיין יישאר משהו; זה כל הרעיון בטבלת שוקולד "אינסופית" שכזו! אבל שימו לב, כשאני שואל מה הסכום הולך לצאת, אני מתכוון - מה הוא הולך לצאת אחרי שיבוצעו כל <strong>אינסוף</strong> הצעדים? לא ברור מה זה אומר, פורמלית, אבל מה האינטואיציה פה? האינטואיציה שלי היא שאם טבלת השוקולד מספיקה לאינסוף צעדים, הרי שאחרי אותם אינסוף צעדים היא תאכל בשלמותה.</p>
<p>לסיפור השוקולד וגם לסיפור של אכילס יש עקב אכילס (סליחה) ברור מאוד - הם לא מציאותיים בשום צורה. עזבו שניה את אכילס, בטבלת השוקולד זה זועק לשמיים - שוקולד בסופו של דבר מורכב ממולקולות (אני אומר משהו פשטני מדי, אבל אנחנו מבינים את הקטע), ומספר המולקולות בשוקולד סופי. אי אפשר תמיד "לחלק לשתיים". בסוף תהיה לנו מולקולת שוקולד אחת ויחידה ואם נחלק אותה לשתיים, נקבל חומרים חדשים שכבר אינם שוקולד. טיעונים פיזיקליים דומים אפשר להחיל על הסיפור של אכילס. העולם הפיזי שלנו פשוט אינו אינסופי כפי שהסיפורים הללו היו רוצים.</p>
<p>מצד שני, המספרים הרציונליים ("השברים") הם כן אינסופיים בצורה הזו - העולם <strong>המתמטי</strong> הוא כן אינסופי, ולכן עדיף להתמקד בכך שסיפורי אכילס והשוקולד באים לתת לנו אינטואיציה, אבל הסכום <span class="math">\(\frac{1}{2}+\frac{1}{4}+\frac{1}{8}+\ldots\)</span> הוא מושג קיים גם בלי הסיפורים הללו, פשוט מעצם קיומה של המתמטיקה. ואנחנו עדיין רוצים שהוא ייצא 1.</p>
<p>אז מה שנעשה הוא עדיין להריץ את אלגוריתם החישוב של סכום שתיארתי קודם, אבל במקום לחכות לנצח לפלט שלא יגיע לעולם, להסתכל <strong>תוך כדי הריצה</strong> על הערכים שהסכום <span class="math">\(S\)</span> מקבל. בהתחלה הוא 0 תמיד וזה לא מעניין, אבל מה יקרה אחר כך? הוא יקבל <span class="math">\(\frac{1}{2}\)</span>, ואז הוא יקבל <span class="math">\(\frac{1}{2}+\frac{1}{4}=\frac{3}{4}\)</span>, ואז הוא יקבל <span class="math">\(\frac{1}{2}+\frac{1}{4}+\frac{1}{8}=\frac{7}{8}\)</span>, וכן הלאה וכן הלאה: אנחנו נקבל <strong>סדרה</strong> של סכומים:</p>
<p><span class="math">\(\frac{1}{2},\frac{3}{4},\frac{7}{8},\frac{15}{16},\ldots\)</span></p>
<p>יש חוקיות פשוטה לסדרה הזו שאפשר לתאר עם נוסחה:</p>
<p><span class="math">\(S_{n}=\frac{2^{n}-1}{2^{n}}\)</span></p>
<p>איך הגעתי לזה? ובכן, חישוב, אבל אפשר גם כך - אחרי שאכילס עבר <span class="math">\(\frac{1}{2}\)</span> דרך, נשארה לו עוד <span class="math">\(\frac{1}{2}\)</span> דרך; אחר כך חילקנו לשתיים את הדרך שנותרה לו. אורך כל חלק היה <span class="math">\(\frac{1}{4}\)</span>, אז החלק <strong>שנותר</strong> לאכילס אחרי השלב הזה הוא <span class="math">\(\frac{1}{4}\)</span>. אם החלק ש<strong>נותר</strong> הוא <span class="math">\(\frac{1}{4}\)</span> אז החלק שהוא כבר עבר הוא <span class="math">\(1-\frac{1}{4}=\frac{3}{4}\)</span>; באופן כללי בשלב ה-<span class="math">\(n\)</span>-י נשאר לו רק <span class="math">\(\frac{1}{2^{n}}\)</span> מהדרך, ולכן הוא עבר כבר <span class="math">\(1-\frac{1}{2^{n}}=\frac{2^{n}-1}{2^{n}}\)</span> ממנה.</p>
<p>לסדרת המספרים האינסופית <span class="math">\(S_{1},S_{2},S_{3},\ldots\)</span> הזו קוראים <strong>סדרת הסכומים החלקיים</strong> של הסכום <span class="math">\(\sum_{n=1}^{\infty}\frac{1}{2^{n}}\)</span>. אפשר להגדיר את זה גם באופן כללי: אם <span class="math">\(a_{1},a_{2},a_{3},\ldots\)</span> היא סדרה <strong>כלשהי</strong> של מספרים ואנו מסתכלים על הסכום האינסופי <span class="math">\(\sum_{i=1}^{\infty}a_{i}\)</span>, אז מגדירים את סדרת הסכומים החלקיים של הסכום האינסופי הזה בתור הסדרה <span class="math">\(S_{1},S_{2},S_{3},\ldots\)</span> כך ש-<span class="math">\(S_{n}=\sum_{i=1}^{n}a_{i}\)</span> (שימו לב שפתאום התחלתי להשתמש ב-<span class="math">\(i\)</span> בתור אינדקס ולא ב-<span class="math">\(n\)</span>, שבו אני משתמש לצורך אחר; כמובן שאפשר לעשות את זה, הסימון של משתנה האינדקס הוא שרירותי לגמרי).</p>
<p>המעבר הזה מסכום אינסופי אל סדרה אינסופית היא דוגמא ל<strong>רדוקציה</strong>; הפיכה של בעיה מסוג אחד לבעיה מסוג אחר, שאנחנו כבר יודעים לפתור. עבור סדרות אינסופיות יש מושג מאוד קונקרטי של המקום שאליו הסדרה "הולכת" שנקרא <strong>הגבול</strong> של הסדרה. זה מושג קשה לעיכול, טכנית, אבל למה שזה יעצור אותי מלנסות?</p>
<p>בואו נחזור שניה אל טבלת השוקולד האכילסית שלנו. ראינו שבשלב ה-<span class="math">\(n\)</span> של הזלילה, אכלנו כבר <span class="math">\(1-\frac{1}{2^{n}}\)</span> מהטבלה, כלומר מה שנשאר הוא רק <span class="math">\(\frac{1}{2^{n}}\)</span> טבלה. <strong>ההפרש</strong> בין מה שכבר אכלנו ובין המספר 1 שאנחנו <strong>מצפים</strong> שיהיה הסכום הכללי הוא ה-<span class="math">\(\frac{1}{2^{n}}\)</span> הזה. זה אומר שככל שאנחנו מתקדמים יותר ויותר בסדרה שלנו, כך ההפרש בין 1 ובין הערך הנוכחי בסדרה הולך וקטן. ההפרש הזה אף פעם לא יגיע אל אפס, אבל על מה שהוא כן עושה אנחנו אומרים במתמטית שהוא <strong>מתקרב כרצוננו לאפס</strong>.</p>
<p>מה זה אומר, "כרצוננו"? אפשר לחשוב על זה בתור משחק. אני מציב בפניכם "אתגר" - למשל, "תוכיחו לי שהסדרה מתישהו שתהיה במרחק מ-1 שקטן מ- <span class="math">\(\frac{1}{100000000}\)</span>". למה דווקא <span class="math">\(\frac{1}{100000000}\)</span>? ככה! שרירותי לגמרי! נמאס לי להוסיף עוד אפסים, אז עצרתי פה. </p>
<p>בתגובה ל"אתגר" שלי אתם אומרים - מה הבעיה? בואו ניקח את <span class="math">\(n=30\)</span>. עבורו מתקיים <span class="math">\(2^{30}=1073741824\)</span> ו-<span class="math">\(1073741824>100000000\)</span> כך ש-<span class="math">\(\frac{1}{2^{n}}<\frac{1}{100000000}\)</span>. כלומר, האיבר <span class="math">\(S_{30}\)</span> בסדרה הוא במרחק מ-1 שקטן מ-<span class="math">\(\frac{1}{100000000}\)</span> - הצלחתם לענות על האתגר שלי.</p>
<p>כמובן, אני חייב לסבך את הכל. עכשיו אני אומר "אבל! אולי בהמשך הסדרה שוב מתרחקת מ-1?! לא מספיק שתראו לי שהסדרה תהיה מתישהו במרחק כזה מ-1; אני רוצה שתוכיחו לי שהחל ממקום כלשהו בסדרה, <strong>כל אברי הסדרה משם והלאה</strong> יהיו במרחק מ-1 של לכל היותר <span class="math">\(\frac{1}{100000000}\)</span>". זה ניואנס עדין, אבל הוא קריטי; למשל, אם נסתכל על הסדרה <span class="math">\(1,2,1,2,1,2,\ldots\)</span> אנחנו רואים שחצי מהאיברים שלה הם במרחק 0 מ-1, אבל לא היינו אומרים שהסדרה כולה מתקרבת אל 1.</p>
<p>במקרה שלנו זה לא בעייתי. נסמן <span class="math">\(N=30\)</span>. כעת אם <span class="math">\(n\ge N\)</span> אז <span class="math">\(2^{n}\ge2^{N}\)</span> ולכן <span class="math">\(\frac{1}{2^{n}}\le\frac{1}{2^{N}}<\frac{1}{100000000}\)</span> - ככל שמתקדמים בסדרה כך ההפרש רק הולך ויורד. זה לא חייב להיות כך בכל סדרה, אבל בחרתי בכוונה אחת פשוטה.</p>
<p>עכשיו אפשר לעבור להגדרה הכללית. ההבדל העיקרי הוא שבמקום לכתוב מספר מסורבל כמו <span class="math">\(\frac{1}{100000000}\)</span> אני אשתמש באות היוונית אפסילון, <span class="math">\(\varepsilon\)</span>. האפסילון הזה בא לתאר הגבלה על מרחק אברי הסדרה מה"יעד" שלה. אם הערך שלו יהיה שלילי זה יהיה חסר משמעות כי אין מרחקים שליליים; ואם הוא יהיה 0 זו בעצם תהיה הטענה שהחל ממקום כלשהו כל אברי הסדרה <strong>שווים</strong> ליעד שלה, וגם זו לא הסיטואציה שאנחנו רוצים לתאר. לכן אנו דורשים שיתקיים <span class="math">\(\varepsilon>0\)</span> אבל אין לנו שום דרישה אחרת - אפסילון יכול להיות "קטן כרצוננו" כל עוד הוא לא ממש אפס.</p>
<p>לבסוף, איך בעצם מודדים מרחק בין שני דברים? אם <span class="math">\(x,y\)</span> הם שני מספרים, המרחק ביניהם הוא <span class="math">\(\left|x-y\right|\)</span> - <strong>הערך המוחלט</strong> של ההפרש ביניהם. ערך מוחלט בהקשר שלנו הוא פשוט המספר עצמו אם הוא לא שלילי, והמינוס שלו אם הוא שלילי. כלומר <span class="math">\(\left|5\right|=5\)</span> ואילו <span class="math">\(\left|-5\right|=5\)</span>. עכשיו, משיש לנו את כל מה שנדרש, הנה ההגדרה הפורמלית של גבול של סדרה (וכאמור, זו אינה הגדרה פשוטה):</p>
<p>אנו אומרים ש-<span class="math">\(L\)</span> הוא <strong>הגבול </strong>של הסדרה <span class="math">\(a_{1},a_{2},a_{3},\ldots\)</span> ומסמנים זאת <span class="math">\(\lim_{n\to\infty}a_{n}=L\)</span> אם <strong>לכל</strong> <span class="math">\(\varepsilon>0\)</span> <strong>קיים</strong> <span class="math">\(N\)</span> כך ש<strong>לכל</strong> <span class="math">\(n>N\)</span> מתקיים <span class="math">\(\left|a_{n}-L\right|<\varepsilon\)</span>.</p>
<p>עכשיו אפשר להגדיר סוף סוף פורמלית סכום אינסופי: בהינתן <span class="math">\(\sum_{i=1}^{\infty}a_{i}\)</span> נסתכל על סדרת הסכומים החלקיים שמוגדרת באמצעות <span class="math">\(S_{n}=\sum_{i=1}^{n}\)</span>. אם קיים <span class="math">\(A\)</span> כך ש-<span class="math">\(\lim_{n\to\infty}S_{n}=A\)</span> אז <strong>נסמן</strong> <span class="math">\(\sum_{i=1}^{\infty}a_{i}=A\)</span>.</p>
<p>שימו לב למילת המפתח פה - <strong>אם</strong>. לא בהכרח קיים <span class="math">\(A\)</span> שהוא גבול של סדרת הסכומים החלקיים. למשל בסכום <span class="math">\(1+2+3+\ldots\)</span> שהראיתי קודם אין גבול כזה, כי הסכומים החלקיים הולכים וגדלים עוד ועוד כך שהם עוקפים כל מספר טבעי אפשרי. על סיטואציה כזו אומרים לפעמים שהסכום <strong>מתבדר לאינסוף</strong>. עוד סיטואציה שעלולה להתרחש היא שלסדרת הסכומים החלקיים לא יהיה גבול כי היא מתזזת בפראות בין שני ערכים שונים, למשל בסכום <span class="math">\(2-1+1-1+1-\ldots\)</span> סדרת הסכומים החלקיים תהיה הסדרה <span class="math">\(2,1,2,1,2,1,\ldots\)</span> שכבר הבאתי קודם בתור דוגמא לסדרה שאין לה גבול. אם כן, בניגוד לסכומים סופיים, סכום אינסופי לא בהכרח מוגדר תמיד. כשהוא כן מוגדר, אומרים שהטור <strong>מתכנס</strong>.</p>
<p>זו כמובן רק תחילת הסיפור. מה שהצגתי פה היא הגדרה אפשרית אחת לסכום של טורים אינסופיים. יש עוד. יש הגדרה שבה הסכום <span class="math">\(2-1+1-1+1-\ldots\)</span> יוצא <span class="math">\(1\frac{1}{2}\)</span> וזו הגדרה הגיונית ופורמלית ומוצלחת; ויש הגדרה שבה <span class="math">\(1+2+3+\ldots=-\frac{1}{12}\)</span> וגם זו הגדרה תקינה מבחינה פורמלית שיש בה יתרונות; אבל אני לא הולך לדבר עליהן כאן אבל <a href="https://gadial.net/2014/01/18/sum_of_naturals/">יש לי פוסט</a> על זה. </p>
<p>נקודה מעניינת אחרת שלא אכנס לעומק שלה כי <a href="https://gadial.net/2010/04/10/riemann_series_theorem/">יש לי פוסט</a> גם עליה היא שסכום אינסופי יכול להיות תלוי בצורה קריטית ב<strong>סדר</strong> של האיברים בתוך הסכום. יש סכומים שבהם השארת <strong>אותם איברים בדיוק</strong> בסכום אבל שינוי של הסדר שבו הם מופיעים יכולים להפוך את הסכום ממתכנס למתבדר, או לגרום לו להתכנס לכל ערך מספרי שנרצה (הדוגמא הקלאסית היא הסכום <span class="math">\(1-\frac{1}{2}+\frac{1}{3}-\frac{1}{4}+\frac{1}{5}-\ldots\)</span> ואני מפרט על זה בפוסט שלי). זה מתקשר לנקודה שלי מתחילת הפוסט, שבה התעקשתי לראות סכום לא בתור "לקחת את כל שקיות התפוזים ולשפוך את כולן לקערה בבת אחת" אלא תמיד בתור <strong>תהליך</strong>. סכום אינסופי הוא יותר מאשר כלל האיברים שמופיעים בו. עבורי, הפעם הראשונה שבה שמעתי על זה שינתה לחלוטין את כל מה שחשבתי שהבנתי על מתמטיקה; בפרט, כמה האינטואיציה שלנו יכולה להטעות אותנו וכמה המתמטיקה יכולה להיות ערמומית.</p>
<p>אבל בשביל סיום הפוסט אני לא רוצה שנחטוף מכה לאינטואיציה, אלא ההפך - אני רוצה להראות איך מה שראינו פה מתקשר למושג שייתכן שאנחנו מכירים כבר כי ראינו אותו פה ושם, ונתקלנו בו בבית הספר, אבל לא בטוח שאי פעם הבנו אותו פורמלית עד הסוף. ואני מדבר על המספר "שליש", <span class="math">\(\frac{1}{3}\)</span>, או כמו שכותבים אותו לפעמים, <span class="math">\(0.333\ldots\)</span>.</p>
<p>פעם, לפני שנים רבות, הנחמה היחידה בשיעמום של שיעורי המתמטיקה בבית הספר הייתה לעשות שטויות עם המחשבון שהיה מותר לנו להביא לשיעור. אם ניסיתי לחלק 1 ב-3 במחשבון, קיבלתי תוצאה שנראית כך: <span class="math">\(0.33333333\)</span>. אחר כך כפלתי את התוצאה הזו מחדש ב-3 וקיבלתי <span class="math">\(0.99999999\)</span>, והייתה שמחה וצהלה רבה, הרי <span class="math">\(0.99999999\)</span> לא שווה ל-1, הוא רק קרוב אליו! גיליתי כשל במתמטיקה! ולפעמים, תלוי במחשבון, הייתי מקבל תוצאה עוד יותר משעשעת: <span class="math">\(0.33333334\)</span>. והמספר <strong>הזה</strong> כפול 3 היה יוצא <span class="math">\(1.00000002\)</span> - עוד יותר גדול מ-1. מה הלך פה? המחשבון ייצג את <span class="math">\(\frac{1}{3}\)</span> בייצוג <strong>עשרוני</strong>, ובייצוג כזה אי אפשר לתאר את <span class="math">\(\frac{1}{3}\)</span> במדויק עם מספר סופי של ספרות. אנחנו <strong>חייבים</strong> אינסוף ספרות כדי לתת ייצוג מדויק. הנה דוגמא לסיטואציה שבה אנחנו לא יכולים לחמוק מהאינסוף.</p>
<p>אבל רגע, בואו לא נרוץ קדימה מהר מדי, מה זה בכלל "ייצוג עשרוני"? כשאני כותב <span class="math">\(352\)</span>, אני בעצם כותב תרגיל חשבוני: 3 כפול מאה, ועוד 5 כפול עשר, ועוד 2 כפול 1. כלומר, אני כותב <strong>סכום</strong> שכל איבר בו הוא <strong>מקדם</strong> שמוכפל בחזקה של 10: <span class="math">\(352=3\times10^{2}+5\times10^{1}+2\times10^{0}\)</span>. הרעיון בייצוג עשרוני של שברים הוא לעשות את זה גם עם חזקות <strong>שליליות</strong> של 10; אנחנו משתמשים בנקודה העשרונית כדי להגיד מתי החזקות האי-שליליות נגמרות והחזקות השליליות מתחילות. למשל, <span class="math">\(0.5=5\times10^{-1}=\frac{5}{10}=\frac{1}{2}\)</span>, או </p>
<p><span class="math">\(0.125=1\times10^{-1}+2\times10^{-2}+5\times10^{-3}=\frac{125}{1000}=\frac{1}{8}\)</span></p>
<p>עכשיו מגיע החלק המעניין - כשאנחנו כותבים מספר בייצוג עשרוני, אנחנו מרשים את האפשרות שיופיעו <strong>אינסוף</strong> ספרות מימין לנקודה העשרונית. למשל, המספר <span class="math">\(0.a_{1}a_{2}a_{3}\ldots\)</span> כאשר כל <span class="math">\(a_{i}\)</span> הוא ספרה, מייצג את הסכום</p>
<p><span class="math">\(\sum_{n=1}^{\infty}a_{n}\times10^{-n}=\sum_{n=1}^{\infty}a_{n}\times\left(\frac{1}{10}\right)^{n}\)</span></p>
<p>כלומר, זה סכום של <strong>חזקות</strong> של מספר קבוע כלשהו, במקרה הנוכחי <span class="math">\(\frac{1}{10}\)</span>, כשהן מוכפלות במקדמים. לסכומים כאלו יש שם מיוחד - <strong>טור חזקות</strong>. אני לא אכנס למלוא הניתוח המתמטי של טורי חזקות כאלו, אבל הנה טענה אחת: אם <span class="math">\(\left|q\right|<1\)</span> אז טור החזקות <span class="math">\(\sum_{n=1}^{\infty}a_{n}q^{n}\)</span> מתכנס תמיד. כלומר, הוא תמיד מייצג מספר, ולכן כל ייצוג עשרוני, גם כזה עם אינסוף ספרות מימין לנקודה, תמיד מייצג מספר.</p>
<p>נחזור כעת אל <span class="math">\(\frac{1}{3}\)</span>. אם למשל מישהו יגיד ש-<span class="math">\(\frac{1}{3}=0.333\)</span>, הטענה המדוייקת שלו תהיה ש-<span class="math">\(\frac{1}{3}=\frac{333}{1000}\)</span> וזה בוודאי לא נכון - פשוט מחשבים ורואים שאלו הם מספרים שונים. הטענה הנכונה היא ש-<span class="math">\(\frac{1}{3}=0.333\ldots\)</span>, כאשר כאן התווספו שלוש נקודות. שלוש הנקודות הללו הן קריטיות - הן אומרות "ומכאן והלאה ממשיכים כמו קודם". יש למתמטיקאים כתיב יותר פורמלי כדי לומר על מה בדיוק חוזרים שוב ושוב אבל נעזוב את זה - אנחנו מבינים את הכוונה גם ככה.</p>
<p>עכשיו, <span class="math">\(0.333\ldots=\sum_{n=1}^{\infty}\frac{3}{10^{n}}\)</span>. האם אני יודע לחשב את הסכום הזה? ראשית, תאמינו לי שחוקי להוציא את ה-3 החוצה, כלומר לקבל</p>
<p><span class="math">\(\sum_{n=1}^{\infty}\frac{3}{10^{n}}=3\sum_{n=1}^{\infty}\frac{1}{10^{n}}\)</span></p>
<p>שנית, הסכום <span class="math">\(\sum_{n=1}^{\infty}\frac{1}{10^{n}}\)</span> לא כזה שונה מהסכום <span class="math">\(\sum_{n=1}^{\infty}\frac{1}{2^{n}}\)</span> שכבר ראינו, ואני טוען שהסכום שלו יוצא <span class="math">\(\frac{1}{9}\)</span>, מה שכמובן גורר ש-</p>
<p><span class="math">\(0.333\ldots=\sum_{n=1}^{\infty}\frac{3}{10^{n}}=3\times\frac{1}{9}=\frac{1}{3}\)</span></p>
<p>שזה באורח פלא מה שרציתי להראות. אבל אני לא הולך לצאת מזה כל כך בקלות, נכון? אני רוצה לשכנע אתכם ש-<span class="math">\(\sum_{n=1}^{\infty}\frac{1}{10^{n}}=\frac{1}{9}\)</span> ובשביל זה אני אוכיח טענה קצת יותר כללית: <span class="math">\(\sum_{n=0}^{\infty}q^{n}=\frac{1}{1-q}\)</span> לכל <span class="math">\(\left|q\right|<1\)</span>. שימו לב שהתחלתי עכשיו את האינדקס מאפס ולא מאחד; בשביל להתחיל אותו מאחד, נשים לב שכאשר <span class="math">\(n=0\)</span> אז <span class="math">\(q^{n}=1\)</span> ולכן <span class="math">\(\sum_{n=0}^{\infty}q^{n}=\sum_{n=1}^{\infty}q^{n}+1\)</span>, כלומר:</p>
<p><span class="math">\(\sum_{n=1}^{\infty}q^{n}=\sum_{n=0}^{\infty}q^{n}-1=\frac{1}{1-q}-1=\frac{1-\left(1-q\right)}{1-q}=\frac{q}{1-q}\)</span></p>
<p>אם נציב <span class="math">\(q=\frac{1}{10}\)</span> בביטוי הזה, נקבל</p>
<p><span class="math">\(\frac{1/10}{1-1/10}=\frac{1/10}{9/10}=\frac{1}{9}\)</span></p>
<p>אז בואו נדבר על הסכום <span class="math">\(\sum_{n=0}^{\infty}q^{n}\)</span>. ליתר דיוק, בואו נסתכל על הסכום החלקי, <span class="math">\(S_{n}=\sum_{i=0}^{n}q^{i}\)</span>. יש שם לסכום הזה - <strong>סכום סדרה הנדסית</strong>. כמו הסכום <span class="math">\(1+2+\ldots+10\)</span> שבו פתחנו, ונקרא <strong>סכום סדרה חשבונית</strong>, גם לסכום סדרה הנדסית יש טריק פשוט שמאפשר לחשב אותו בקלות. הטריק הוא: להכפיל ב-<span class="math">\(q-1\)</span>!</p>
<p>בואו נדגים את זה עם משהו קונקרטי. נניח שאני רוצה לחשב את <span class="math">\(1+q+q^{2}+q^{3}\)</span>. אני לוקח את הסכום הזה ומשתמש בו פעמיים: פעם אחת אני כופל אותו ב-<span class="math">\(q\)</span>, ובפעם השניה אני משאיר אותו כמות שהוא, ואז אני מחסר את הסכום הראשון ומחסיר ממנו את הסכום השני. התוצאה של זה תהיה שכמעט כל האיברים הולכים <strong>להצטמצם</strong>. בואו נראה את זה. <span class="math">\(q\)</span> כפול הסכום נותן לנו את <span class="math">\(q+q^{2}+q^{3}+q^{4}\)</span>, כלומר "איבדנו" את האיבר הראשון, 1, אבל "הרווחנו" איבר חדש, <span class="math">\(q^{4}\)</span>, ושאר האיברים עדיין מופיעים בסכום. אז אנחנו מבצעים את תרגיל החיסור הבא:</p>
<p><span class="math">\(\begin{array}{ccccccccccc}  &  &  &  & q & + & q^{2} & + & q^{3} & + & q^{4}\\ - &  & 1 & + & q & + & q^{2} & + & q^{3} \end{array}\)</span></p>
<p>כל האיברים מצמצמים זה את זה למעט <span class="math">\(q^{4}\)</span> ו-<span class="math">\(1\)</span>, כך שאנחנו מקבלים <span class="math">\(q^{4}-1\)</span>. זה קורה גם באופן כללי:</p>
<p><span class="math">\(\left(q-1\right)\sum_{i=0}^{n}q^{n}=q^{n+1}-1\)</span></p>
<p>אם נחלק את שני האגפים ב-<span class="math">\(q-1\)</span>, נקבל:</p>
<p><span class="math">\(\sum_{i=0}^{n}q^{n}=\frac{q^{n+1}-1}{q-1}\)</span></p>
<p>כמובן, בשביל שנוכל לחלק כך חובה לדרוש ש-<span class="math">\(q\ne1\)</span>; המקרה שבו <span class="math">\(q=1\)</span> הוא פשוט במיוחד: <span class="math">\(\sum_{i=0}^{n}q^{n}=n+1\)</span>, כך שאין בעיה עם ההסתייגות הזו.</p>
<p>אם כן, אנחנו יודעים מה הסכם החלקי של <span class="math">\(\sum_{n=0}^{\infty}q^{n}\)</span>: זה בדיוק <span class="math">\(S_{n}=\frac{q^{n+1}-1}{q-1}\)</span>. כעת, מה קורה כאשר <span class="math">\(n\)</span> שואף לאינסוף? אפשר לפרק את הסכום הזה לשני מחוברים:</p>
<p><span class="math">\(\frac{q^{n+1}-1}{q-1}=\frac{1}{q-1}q^{n+1}-\frac{1}{q-1}\)</span></p>
<p>אפשר להראות שאם <span class="math">\(\left|q\right|<1\)</span> אז <span class="math">\(q^{n+1}\)</span> מתקרב לאפס כרצוננו, ולכן אפשר לקרב כרצוננו לאפס את כל <span class="math">\(\frac{1}{q-1}q^{n+1}\)</span>, מה שאומר שכאשר אנחנו בודקים מהו הגבול כאשר <span class="math">\(n\)</span> שואף לאינסוף, אפשר להשוות את כל האיבר הזה לאפס ולהישאר רק עם האיבר השני, <span class="math">\(-\frac{1}{q-1}\)</span> . אחרי שנכניס את סימן המינוס פנימה נקבל <span class="math">\(\frac{1}{1-q}\)</span> , וזה בדיוק מה שהבטחתי.</p>
<p>זה המקום לסיים בו את הפוסט הזה, רק נחזור אל <span class="math">\(\sum_{n=1}^{\infty}\frac{1}{2^{n}}=1\)</span> שדיברתי עליו בתחילת הפוסט. כבר ראינו שוב ושוב למה זה נכון, אבל גם הנוסחה שמצאתי עכשיו מראה את זה: ניקח את <span class="math">\(\frac{q}{1-q}\)</span> ונציב <span class="math">\(q=\frac{1}{2}\)</span> ונקבל באופן פלא <span class="math">\(\frac{1/2}{1-1/2}=\frac{1/2}{1/2}=1\)</span>. אני מקווה שהצלחתי לעמוד בהתחייבות שלי מתחילת הפוסט לגרום לנו להרגיש בנוח עם המפלצת הזו.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function toggleMobileMenu() {
            const navLinks = document.getElementById('navLinks');
            navLinks.classList.toggle('expanded');
        }
        
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>