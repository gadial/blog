<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>משפט המבנה למודולים נוצרים סופית מעל תחום ראשי - לא מדויק</title>
    <link rel="icon" type="image/x-icon" href="/new_site/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/new_site/" class="site-title">לא מדויק</a>
            <div class="nav-links">
                <a href="/new_site/">דף הבית</a>
                <a href="/new_site/random.html">פוסט אקראי</a>
                <a href="/new_site/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/new_site/2018/08/11/noetherian_modules_and_rings/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">מודולים וחוגים נתריים</span>
            </a>
            

            
            <a href="/new_site/2018/10/11/modules_structure_theorem_existance/" class="nav-link nav-next">
                <span class="nav-label">← פוסט חדש יותר</span>
                <span class="nav-title">משפט המבנה למודולים נוצרים סופית מעל תחום ראשי - סיום הוכחת הקיום</span>
            </a>
            
        </nav>
        
        
        <header>
            <h1>משפט המבנה למודולים נוצרים סופית מעל תחום ראשי</h1>
            <div class="post-meta">
                <span class="date">2018-09-16</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/משפט המבנה למודולים נוצרים סופית מעל תחום ראשי.html">משפט המבנה למודולים נוצרים סופית מעל תחום ראשי</a>
                    
                </span>
                
            </div>
        </header>
        
        <article>
            <p>בשעה טובה הגעתי אל עוד אחת מנקודות השיא בסדרת פוסטי האלגברה המופשטת שלי - נקודת השיא האחרונה שאני מתכנן להגיע אליה בסדרה הזו. בפוסט הזה אני מתכנן להציג את המשפט ולהסביר את הרעיונות הכלליים של ההוכחה; אני אשאיר פרטים מלאים לפוסטים הבאים.</p>
<p>נתחיל עם ניסוח מפורש של מה המשפט אומר, כדי שלא יצא שאני מדבר הרבה באוויר עוד לפני שראינו את העיקר. המשפט אומר כך: אם <span class="math">\(M\)</span> הוא מודול נוצר סופית מעל תחום ראשי <span class="math">\(R\)</span> (את כל המושגים הללו הסברתי בפוסטים קודמים), אז <span class="math">\(M\)</span> איזומורפי למודול מהצורה <span class="math">\(R^{n}\times R/\left\langle a_{1}\right\rangle \times R/\left\langle a_{2}\right\rangle \times\dots\times R/\left\langle a_{m}\right\rangle \)</span> כך ש-<span class="math">\(a_{1},\dots,a_{m}\in R\)</span> הם איברים שונים מאפס שאינם הפיכים ומקיימים את יחס החלוקה הבאה: <span class="math">\(a_{1}|a_{2}|a_{3}|\dots|a_{n}\)</span>. המודול הזה הוא <strong>יחיד</strong>: כלומר, אם <span class="math">\(M\)</span> איזומורפי גם למודול מהצורה <span class="math">\(R^{n^{\prime}}\times R/\left\langle b_{1}\right\rangle \times R/\left\langle b_{2}\right\rangle \times\dots\times R/\left\langle b_{m^{\prime}}\right\rangle \)</span> אז <span class="math">\(n=n^{\prime}\)</span> ו-<span class="math">\(m=m^{\prime}\)</span> ו-<span class="math">\(a_{i}=b_{i}\)</span> לכל <span class="math">\(1\le i\le m\)</span>.</p>
<p>עכשיו בואו ננסה להבין מה הולך פה באמצעות שתי דוגמאות.</p>
<p>ראשית, <strong>מרחבים וקטוריים</strong>. מרחב וקטורי, כזכור, הוא "בסך הכל" מודול מעל שדה <span class="math">\(F\)</span>. שדה הוא בפרט תחום ראשי, ואחד טריוויאלי - האידאלים היחידים של <span class="math">\(F\)</span> הם <span class="math">\(\left\langle 0\right\rangle =\left\{ 0\right\} \)</span> ו-<span class="math">\(\left\langle 1\right\rangle =F\)</span>. אחת מהתוצאות הבסיסיות באלגברה לינארית היא שאם מרחב וקטורי <span class="math">\(V\)</span> הוא נוצר סופית (יש לו <strong>קבוצה פורשת</strong> שהיא סופית) אז קיים לו <strong>בסיס</strong> - קבוצה שהיא בו זמנית פורשת ובלתי תלויה לינארית. בהינתן בסיס, כל איבר של <span class="math">\(V\)</span> ניתן לכתיבה בתור צירוף לינארי <strong>יחיד</strong> של אברי הבסיס (היחידות נובעת מכך שהבסיס בלתי תלוי לינארית), וזה מאפשר לזהות כל איבר של <span class="math">\(V\)</span> עם "וקטור הקואורדינטות" שלו - וקטור של סקלרים שמתארים מה המקדמים בצירוף הלינארי של אברי הבסיס שנותן את האיבר הזה. ההתאמה הזו בין איבר של <span class="math">\(V\)</span> ווקטור הקואורדינטות שלו נותנת לנו איזומורפיזם <span class="math">\(V\cong F^{n}\)</span> כאשר <span class="math">\(n\)</span> הוא גודלו של הבסיס.</p>
<p>זה גם, כמובן, מה שמשפט המבנה שהצגתי למעלה נותן לנו - עבור שדה <strong>לא קיים</strong> איבר <span class="math">\(a\)</span> שהוא גם שונה מאפס וגם לא הפיך, ולכן הדרך היחידה להציג את המרחב הוקטורי בתור <span class="math">\(R^{n}\times R/\left\langle a_{1}\right\rangle \times R/\left\langle a_{2}\right\rangle \times\dots\times R/\left\langle a_{m}\right\rangle \)</span> היא שלא יהיו בכלל איברים <span class="math">\(a_{1},\dots,a_{m}\)</span> שכאלה - המרחב יהיה איזומורפי ל-<span class="math">\(R^{n}\)</span>, ובמקרה שלנו <span class="math">\(R=F\)</span>. זה מבהיר לנו למה משפט המבנה הזה עובר לנו מעל לראש כשאנחנו לומדים אלגברה לינארית ואנחנו לא שומעים עליו אפילו ברמז - התוכן ה"מעניין" שלו - החלק עם ה-<span class="math">\(a_{1},\dots,a_{n}\)</span> - הוא פשוט <strong>לחלוטין לא רלוונטי</strong> במרחבים וקטוריים.</p>
<p>איפה התוכן הזה כן רלוונטי? הזכרתי שני מקרים עיקריים, אחד של חבורות אבליות והשני של "מרחבים וקטוריים עם טרנספורמציה לינארית שפועלת עליהם". נתחיל מהמקרה של חבורות אבליות, שהוא פשוט יותר. כזכור, כל חבורה אבלית <span class="math">\(G\)</span> היא <span class="math">\(\mathbb{Z}\)</span>-מודול עבור המודול <span class="math">\(M=G\)</span>, כשכפל איבר <span class="math">\(g\in G\)</span> ב-<span class="math">\(a\in\mathbb{Z}\)</span> זה פשוט לחבר את <span class="math">\(g\)</span> עם עצמו <span class="math">\(a\)</span> פעמים. עכשיו, <span class="math">\(\mathbb{Z}/\left\langle a\right\rangle \cong\mathbb{Z}_{a}\)</span> כאשר <span class="math">\(\mathbb{Z}_{a}\)</span> הוא אוסף המספרים <span class="math">\(0,1,\dots,a-1\)</span> עם חיבור וכפל מודולו <span class="math">\(a\)</span>. המסקנה היא שכל חבורה אבלית נוצרת סופית היא מהצורה <span class="math">\(\mathbb{Z}^{n}\times\mathbb{Z}_{a_{1}}\times\dots\times\mathbb{Z}_{a_{m}}\)</span> עם יחס החלוקה <span class="math">\(a_{1}|\dots|a_{m}\)</span>. במשפט הזה כבר השתמשתי לא מעט בבלוג, ללא הוכחה.</p>
<p>המשפט הזה מעניין כי הוא מראה שכל חבורה אבלית נוצרת סופית היא מכפלה סופית של חבורות <strong>ציקליות</strong>. יש את החבורה הציקלית האינסופית היחידה <span class="math">\(\mathbb{Z}\)</span> שמשתתפת במכפלה <span class="math">\(n\)</span> פעמים, ויש את החלק "המסובך יותר", <span class="math">\(\mathbb{Z}_{a_{1}}\times\dots\times\mathbb{Z}_{a_{m}}\)</span>, שמככבות בו חבורות ציקליות סופיות. בואו נסתכל לרגע על חבורה לדוגמא שכזו, <span class="math">\(\mathbb{Z}_{a}\)</span>. היא כאמור ציקלית עם היוצר <span class="math">\(1\)</span> (כאשר <span class="math">\(1\)</span> הוא איבר היחידה <strong>הכפלי</strong> בחוג <span class="math">\(\mathbb{Z}\)</span> שמעליו אנחנו עובדים), והיא בעלת התכונה ש-<span class="math">\(ax=0\)</span> לכל <span class="math">\(x\in\mathbb{Z}_{a}\)</span> - במקרה הנוכחי זו מסקנה מיידית ממשפט לגראנז'. זה אומר שאם נחשוב לרגע על <span class="math">\(\mathbb{Z}_{a}\)</span> בתור <span class="math">\(\mathbb{Z}\)</span>-מודול, אז <span class="math">\(a\in\mathbb{Z}\)</span> הוא בעל התכונה ש-<span class="math">\(a\mathbb{Z}_{a}=\left\{ 0\right\} \)</span>. איבר כזה נקרא <strong>מאפס</strong> של המודול. כדי להשלים את הצגת המושגים, כל החלק <span class="math">\(\mathbb{Z}_{a_{1}}\times\dots\times\mathbb{Z}_{a_{m}}\)</span> נקרא <strong>הפיתול</strong> (Torsion) של <span class="math">\(\mathbb{Z}^{n}\)</span>; הוא כולל בדיוק את כל האיברים שהסדר שלהם סופי, כלומר שיש איבר שונה מאפס של <span class="math">\(\mathbb{Z}\)</span> שמאפס אותם.</p>
<p>שני המושגים הללו - מאפס ופיתול - מספיק חשובים כדי שאגדיר אותם עכשיו במפורש: נניח ש-<span class="math">\(M\)</span> הוא <span class="math">\(R\)</span>-מודול ו-<span class="math">\(N\subseteq M\)</span> הוא תת-מודול שלו, אז נגדיר את <strong>המאפס</strong> של <span class="math">\(N\)</span> בתור</p>
<p><span class="math">\(\text{Ann}\left(N\right)=\left\{ r\in R\ |\ \forall n\in N:rn=0\right\} \)</span></p>
<p>כמו כן נגדיר את ה<strong>פיתול</strong> של <span class="math">\(M\)</span> בתור</p>
<p><span class="math">\(\text{Tor}\left(M\right)=\left\{ a\in M\ |\ \exists0\ne r\in R:ra=0\right\} \)</span></p>
<p>קל להראות שהפיתול הוא תת-מודול <strong>בתנאי</strong> שהחוג <span class="math">\(R\)</span> הוא קומוטטיבי (הנחה שאנחנו דבקים בה בקנאות בשלב הזה). כל תת-מודול של הפיתול נקרא, ובכן, <strong>מודול פיתול</strong> (שימו לב להבדל! אין את ה' הידיעה!) של <span class="math">\(M\)</span>, ואומרים על <span class="math">\(M\)</span> שהוא <strong>חופשי מפיתול</strong> אם <span class="math">\(\text{Tor}\left(M\right)=\left\{ 0\right\} \)</span>.</p>
<p>נחזור עכשיו לענייננו - להבין יותר טוב מה משפט המבנה אומר. עכשיו קצת יותר קל לתאר את <span class="math">\(R^{n}\times R/\left\langle a_{1}\right\rangle \times R/\left\langle a_{2}\right\rangle \times\dots\times R/\left\langle a_{m}\right\rangle \)</span>: כל תת-מודול מהצורה <span class="math">\(N=R/\left\langle a\right\rangle \)</span> הוא <strong>מודול פיתול</strong>, כי <span class="math">\(aN=\left\{ 0\right\} \)</span> (שכן ה-<span class="math">\(0\)</span> בתוך החוג <span class="math">\(R/\left\langle a\right\rangle \)</span> הוא אוסף כל האיברים של <span class="math">\(R\)</span> שמתחלקים ב-<span class="math">\(a\)</span>). זה גם מראה ש-<span class="math">\(a\in\text{Ann}\left(N\right)\)</span>, ולא קשה להוכיח ש-<span class="math">\(\text{Ann}\left(N\right)=\left\langle a\right\rangle \)</span> (זו כמעט ההגדרה), כלומר <span class="math">\(a\)</span> הוא המאפס "הכי חשוב" של <span class="math">\(N\)</span>.</p>
<p>כלומר, גם באופן כללי, משפט המבנה מחלק את המודול לחלק שהוא <strong>חסר פיתול</strong>, <span class="math">\(R^{n}\)</span> (זה חלק חסר פיתול כי כפל של איבר ב-<span class="math">\(R^{n}\)</span> באיבר מ-<span class="math">\(R\)</span> לא יכול לאפס כלום; זאת מאחר ו-<span class="math">\(R\)</span> תחום שלמות), ולחלק של הפיתול <span class="math">\(R/\left\langle a_{1}\right\rangle \times R/\left\langle a_{2}\right\rangle \times\dots\times R/\left\langle a_{m}\right\rangle \)</span> שעליו אפשר לומר איזו תכונת התחלקות מעניינת לגבי <strong>המאפסים</strong> של תתי-המודולים המוכפלים. יותר מכך - כל תתי-המודולים הללו הם <strong>ציקליים</strong>. נזכיר מה זה ציקלי: <span class="math">\(N\)</span> הוא <span class="math">\(R\)</span>-מודול צקלי אם קיים <span class="math">\(a\in N\)</span> כך ש-<span class="math">\(Ra=N\)</span> ו-<span class="math">\(a\)</span> נקרא <strong>יוצר</strong>. במקרה הנוכחי, <span class="math">\(1\in R/\left\langle a\right\rangle \)</span> הוא יוצר שכזה (למעשה צריך לכתוב <span class="math">\(1+\left\langle a\right\rangle \)</span> אבל נעזוב את זה) - זה בדיוק מה שראינו עם החבורות <span class="math">\(\mathbb{Z}_{a}\)</span> קודם.</p>
<p>עכשיו בואו ונראה איך זה בא לידי ביטוי במקרה השני שעבורו אנחנו כאן - מרחבים וקטוריים עם טרנספורמציה לינארית מעליהם. כזכור, הרעיון הוא זה: יהא <span class="math">\(V\)</span> מרחב וקטורי סוף-ממדי מעל שדה <span class="math">\(F\)</span> ותהא <span class="math">\(T:V\to V\)</span> טרנספורמציה לינארית כלשהי, אז <span class="math">\(V\)</span> הוא <span class="math">\(F\left[x\right]\)</span> מודול עם הפעולה הבאה: <span class="math">\(p\left(x\right)\cdot v\triangleq p\left(T\right)\left(v\right)\)</span>. כעת, <span class="math">\(F\left[x\right]\)</span> הוא תחום ראשי כי הוא תחום אוקלידי (הדמיון שלו ל-<span class="math">\(\mathbb{Z}\)</span> גדול), ו-<span class="math">\(V\)</span> הוא בוודאי נוצר סופית מעל <span class="math">\(F\left[x\right]\)</span> כי הוא סוף ממדי כבר מעל <span class="math">\(F\)</span>. לכן אפשר להשתמש במשפט המיון ולקבל ש-</p>
<p><span class="math">\(V\cong\left(F\left[x\right]\right)^{n}\times F\left[x\right]/\left\langle a_{1}\left(x\right)\right\rangle \times\dots\times F\left[x\right]/\left\langle a_{m}\left(x\right)\right\rangle \)</span> עם יחסי החלוקה <span class="math">\(a_{1}\left(x\right)|\dots|a_{m}\left(x\right)\)</span>.</p>
<p>ראשית כל, תשכחו מהרכיב <span class="math">\(\left(F\left[x\right]\right)^{n}\)</span> במכפלה הזו. הוא לא קיים. הרכיב הזה זר לפיתול, אבל <strong>כל</strong> <span class="math">\(V\)</span> הוא פיתול אחד גדול, בגלל <strong>משפט קיילי-המילטון</strong>. המשפט הזה קובע, כזכור, שלכל טרנספורמציה לינארית <span class="math">\(V\)</span> מעל מרחב סוף-ממדי קיים פולינום שמאפס אותה; "הפולינום האופייני" שלה (קיילי-המילטון זה יותר מדי; אפשר גם להשתמש בכך שמרחב הטרנספורמציות הוא סוף ממדי ולכן אם ניקח מספיק חזקות של <span class="math">\(T\)</span> הן יהיו תלויות לינארית, אבל זה פחות מרשים מלומר <strong>קיילי-המילטון</strong> באותיות גדולות). אם <span class="math">\(p\left(x\right)\)</span> הוא הפולינום האופייני הזה, הרי ש-<span class="math">\(p\left(x\right)\cdot V=\left\{ 0\right\} \)</span> וסיימנו. לכן הצורה של <span class="math">\(V\)</span> היא בסך הכל</p>
<p><span class="math">\(V\cong F\left[x\right]/\left\langle a_{1}\left(x\right)\right\rangle \times\dots\times F\left[x\right]/\left\langle a_{m}\left(x\right)\right\rangle \)</span></p>
<p>עכשיו, בואו ננסה להבין רכיב מהצורה <span class="math">\(F\left[x\right]/\left\langle a\left(x\right)\right\rangle \)</span>. היצור הזה הוא חוג הפולינומים ממעלה קטנה מזו של <span class="math">\(a\left(x\right)\)</span>. נניח שהמעלה הזו היא <span class="math">\(n\)</span>, אז אם אני חושב על <span class="math">\(F\left[x\right]/\left\langle a\left(x\right)\right\rangle \)</span> בתור מרחב וקטורי מעל <span class="math">\(F\)</span>, אז בסיס שלו הוא <span class="math">\(1,x,x^{2},\dots,x^{n-1}\)</span>. עכשיו, אפשר לבדוק איזה איבר מותאם ל-<span class="math">\(1\)</span> הזה של <span class="math">\(F\left[x\right]/\left\langle a\left(x\right)\right\rangle \)</span> באיזומורפיזם בין <span class="math">\(V\)</span> לבין <span class="math">\(\left\langle a_{1}\left(x\right)\right\rangle \times\dots\times F\left[x\right]/\left\langle a_{m}\left(x\right)\right\rangle \)</span>. בואו נקרא לאיבר הזה <span class="math">\(w\)</span>; אז האיבר <span class="math">\(x\)</span> מותאם למה שמתקבל מ-<span class="math">\(w\)</span> אחרי שמכפילים אותו ב-<span class="math">\(x\)</span>; כזכור, "כפל ב-<span class="math">\(x\)</span>" בתוך המודול <span class="math">\(V\)</span> פירושו הפעלה של <span class="math">\(T\)</span>, ועל כן <span class="math">\(x\)</span> מותאם אל <span class="math">\(T\left(w\right)\)</span>. בדומה <span class="math">\(x^{2}\)</span> מותאם אל <span class="math">\(T^{2}\left(w\right)\)</span> וכן הלאה; אנחנו מקבלים ש-<span class="math">\(F\left[x\right]/\left\langle a\left(x\right)\right\rangle \)</span> איזומורפי <strong>כמרחב וקטורי</strong> מעל <span class="math">\(F\)</span> למרחב שנוצר על ידי <span class="math">\(\left\{ w,T\left(w\right),T^{2}\left(w\right),\dots,T^{n-1}\left(w\right)\right\} \)</span>. אני אסמן את המרחב הזה בתור <span class="math">\(Z\left(w;T\right)\)</span>. המסקנה שהגעתי אליה היא שאני יכול לכתוב</p>
<p><span class="math">\(V\cong Z\left(w_{1};T\right)\oplus\dots\oplus Z\left(w_{m};T\right)\)</span></p>
<p>ויותר מכך - אם אני מסמן את <strong>המאפסים</strong> של ה-<span class="math">\(w_{i}\)</span>-ים הללו בתור <span class="math">\(a_{i}\)</span>-ים, יש לי את יחס החלוקה <span class="math">\(a_{1}|\dots|a_{m}\)</span>.</p>
<p>הדבר הזה הוא מה שנקרא באלגברה לינארית <strong>משפט הפירוק הציקלי</strong> והקדשתי לו בעבר פוסט <a href="https://gadial.net/2016/09/29/cyclic_decomposition_theorem/">ארוך וקשה למדי</a>. הבטחתי שם ש"אפשר לעשות את זה גם עם מודולים" ועכשיו אנחנו מגיעים אל ההבטחה, אבל חשוב לי שנראה שכבר הגענו אל נקודת החיבור שלנו אל האלגברה הלינארית.</p>
<p>יפה, ראינו איך משפט המבנה שימושי ואני מקווה שעל הדרך הבנו קצת יותר טוב מה הוא אומר - אבל איך מוכיחים אותו? הנה הרעיון הכללי. נניח ש-<span class="math">\(M\)</span> הוא <span class="math">\(R\)</span>-מודול נוצר סופית. זה אומר שקיימת לו קבוצת יוצרים <span class="math">\(x_{1},\dots,x_{n}\)</span> מגודל מינימלי. אם לא היו שום קשרים לינאריים מעניינים בין היוצרים, היינו מקבלים ש-<span class="math">\(M\)</span> הוא פשוט <strong>מודול חופשי</strong>; כל הרעיון במשפט המבנה הוא לתת הצגה "קנונית" לקשרים הלינאריים המעניינים. אז מה שנעשה הוא לקחת את המודול החופשי <span class="math">\(R^{n}\)</span> מעל <span class="math">\(R\)</span>, לנסות ליצור איזומורפיזם בינו ובין <span class="math">\(M\)</span> ולבדוק "מה בדיוק משתבש".</p>
<p>המודול <span class="math">\(R^{n}\)</span> נוצר על ידי איברים מהצורה <span class="math">\(\left(0,0,\dots,0,1,0,\dots,0\right)\)</span> שהם 0 בכל מקום למעט המקום ה-<span class="math">\(i\)</span>. אסמן ב-<span class="math">\(b_{i}\)</span> איבר כזה. אז קל לבנות הומומורפיזם <span class="math">\(\varphi:R^{n}\to M\)</span> על ידי <span class="math">\(\varphi\left(b_{i}\right)=x_{i}\)</span>. על פי משפט האיזומורפיזם הראשון, <span class="math">\(M\cong R^{n}/\ker\varphi\)</span>, כך שלב העניין מבחינתנו יהיה ההבנה של המבנה של <span class="math">\(\ker\varphi\)</span>. שימו לב לכך ש-<span class="math">\(\ker\varphi\)</span> הוא תת-חוג של <span class="math">\(R^{n}\)</span> ולכן הוא בפרט <strong>תת-מודול</strong> של <span class="math">\(R^{n}\)</span>. ה-<span class="math">\(\ker\varphi\)</span> הזה מייצג את "מה בדיוק השתבש", ולכן השאלה שלנו הפכה להיות - אם <span class="math">\(R\)</span> הוא תחום ראשי, איך נראה תת-מודול של מודול <strong>חופשי</strong>?</p>
<p>התשובה לשאלה <strong>הזו</strong> היא עיקר העבודה הטכנית שלנו וההוכחה שלה תידחה לפוסט הבא, אבל הנה המסקנה: אם <span class="math">\(M\)</span> הוא מודול חופשי מדרגה <span class="math">\(n\)</span> ו- <span class="math">\(N\subseteq M\)</span> הוא תת-מודול של <span class="math">\(M\)</span> אז גם <span class="math">\(N\)</span> חופשי, ואפשר למצוא ל-<span class="math">\(N\)</span> בסיס "נחמד" במובן הבא: קיים בסיס <span class="math">\(y_{1},\dots,y_{n}\)</span> של <span class="math">\(M\)</span> וקיימים איברים שונים מאפס <span class="math">\(a_{1},\dots,a_{m}\in R\)</span> כך ש-<span class="math">\(a_{1}|\dots|a_{m}\)</span> כך ש-<span class="math">\(a_{1}y_{1},\dots,a_{m}y_{m}\)</span> הוא בסיס של <span class="math">\(N\)</span>. זהו. בשורה הקצרה הזו מתחבא עיקר הקושי של המשפט.</p>
<p>כשאנחנו מצויידים במשפט הזה, אפשר להמשיך: <span class="math">\(R^{n}=Ry_{1}\oplus Ry_{2}\oplus\dots\oplus Ry_{n}\)</span> ואילו <span class="math">\(\ker\varphi=Ra_{1}y_{1}\oplus\dots\oplus Ra_{m}y_{m}\)</span>. לכן אנחנו מקבלים:</p>
<p><span class="math">\(M\cong\left(Ry_{1}\oplus Ry_{2}\oplus\dots\oplus Ry_{n}\right)/\left(Ra_{1}y_{1}\oplus\dots\oplus Ra_{m}y_{m}\right)\)</span></p>
<p>זה בינתיים לא נראה ברור יותר במיוחד, אז בואו ננסה למצוא הומומורפיזם <strong>על</strong> מ-<span class="math">\(Ry_{1}\oplus Ry_{2}\oplus\dots\oplus Ry_{n}\)</span> לאיזה שהוא מודול כך שהגרעין יוצא בדיוק <span class="math">\(Ra_{1}y_{1}\oplus\dots\oplus Ra_{m}y_{m}\)</span>. האינטואיציה כאן דווקא לא קשה: אפשר לחשוב על כל איבר של <span class="math">\(Ry_{1}\oplus Ry_{2}\oplus\dots\oplus Ry_{n}\)</span> בתור <span class="math">\(r_{1}y_{1}+\dots+r_{n}y_{n}\)</span>, או בסימון אחר <span class="math">\(\left(r_{1},r_{2},\dots,r_{n}\right)\)</span> ואנחנו בוחרים לאן לשלוח אותו בהתאם למקדמים <span class="math">\(r_{i}\)</span> הללו. המשמעות של "הגרעין הוא <span class="math">\(Ra_{1}y_{1}\oplus\dots\oplus Ra_{m}y_{m}\)</span>" היא שצריך ש-<span class="math">\(r_{1}\)</span> יישלח אל <span class="math">\(0\)</span> אם ורק אם <span class="math">\(r_{1}\in\left\langle a_{1}\right\rangle \)</span>, <span class="math">\(r_{2}\in\left\langle a_{2}\right\rangle \)</span> וכדומה עד ל-<span class="math">\(r_{m}\in\left\langle a_{m}\right\rangle \)</span>. אז מתבקש לשלוח את הקואורדינטה ה-<span class="math">\(i\)</span>-ית אל <span class="math">\(R/\left\langle a_{i}\right\rangle \)</span>. ומה עם <span class="math">\(r_{k}\)</span> עבור <span class="math">\(k&amp;gt;m\)</span>? אני לא רוצה שהקואורדינטות הללו ישתתפו בגרעין, כלומר שכל איבר בגרעין יהיה מהצורה <span class="math">\(\left(r_{1},r_{2},\dots,r_{m},0,0,\dots,0\right)\)</span>. לכן אני <strong>חייב</strong> לשלוח את הקואורדינטות הללו למודול חופשי מעל <span class="math">\(R\)</span>; נשלח כל קואורדינטה כזו ל-<span class="math">\(R\)</span> עצמו אחרת לא נקבל הומומורפיזם על.</p>
<p>נסכם: אני מגדיר הומומורפיזם <span class="math">\(\psi:Ry_{1}\oplus Ry_{2}\oplus\dots\oplus Ry_{n}\to R/\left\langle a_{1}\right\rangle \times\dots\times R/\left\langle a_{m}\right\rangle \times R^{n-m}\)</span> על ידי "הטלה": <span class="math">\(\psi\left(r_{1},\dots,r_{n}\right)=\left(r_{1}+\left\langle a_{1}\right\rangle ,\dots,r_{m}+\left\langle a_{m}\right\rangle ,r_{m+1},\dots,r_{n}\right)\)</span>. קל להוכיח ש-<span class="math">\(\ker\psi=Ra_{1}y_{1}\oplus\dots\oplus Ra_{m}y_{m}\)</span> ולכן מקבלים</p>
<p><span class="math">\(\left(Ry_{1}\oplus Ry_{2}\oplus\dots\oplus Ry_{n}\right)/\left(Ra_{1}y_{1}\oplus\dots\oplus Ra_{m}y_{m}\right)\cong R/\left\langle a_{1}\right\rangle \times\dots\times R/\left\langle a_{m}\right\rangle \times R^{n-m}\)</span></p>
<p>כלומר</p>
<p><span class="math">\(M\cong R/\left\langle a_{1}\right\rangle \times\dots\times R/\left\langle a_{m}\right\rangle \times R^{n-m}\)</span></p>
<p>וזה מסיים את חלק ה<strong>קיום</strong> של המשפט. עדיין לא הוכחתי שהמבנה הזה הוא <strong>יחיד</strong>. אבל לפני שאני עושה את זה, אני רוצה להראות <strong>עוד ניסוח</strong> של משפט המבנה; ניסוח שיעזור לי מאוד בהוכחת הקיום והוא שימושי מאוד בפני עצמו.</p>
<p>הניסוח הולך כך: אם <span class="math">\(M\)</span> הוא מודול נוצר סופית מעל תחום ראשי <span class="math">\(R\)</span>, אז</p>
<p><span class="math">\(M\cong R^{n}\times R/\left\langle p_{1}^{k_{1}}\right\rangle \times R/\left\langle p_{2}^{k_{2}}\right\rangle \times\dots\times R/\left\langle p_{m}^{k_{m}}\right\rangle \)</span></p>
<p>כאשר <span class="math">\(p_{1},p_{2},\dots,p_{m}\in R\)</span> הם איברים <strong>ראשוניים</strong> ב-<span class="math">\(R\)</span> (לא בהכרח שונים זה מזה!), ו-<span class="math">\(k_{1},k_{2},\dots,k_{m}\)</span> הם מספרים טבעיים חיוביים (לא בהכרח שונים זה מזה!). יותר מכך - הפירוק הזה הוא יחיד עד כדי שינוי סדר, כלומר כל איזומורפיזם נוסף של <span class="math">\(M\)</span> למודול מהצורה הזו יכלול בדיוק את הרכיבים <span class="math">\(n,\left\langle p_{1}^{k_{1}}\right\rangle ,\dots,\left\langle p_{m}^{k_{m}}\right\rangle \)</span>.</p>
<p>הניסוח הקודם של המשפט השתמש באיברים <span class="math">\(a_{1}|a_{2}|\dots|a_{m}\)</span>. האיברים הללו נקראים <strong>הגורמים האינוריאנטיים</strong> של המודול. הניסוח הנוכחי משתמש באיברים <span class="math">\(p_{1}^{k_{1}},\dots,p_{m}^{k_{m}}\)</span> שנקראים <strong>המחלקים האלמנטריים </strong>של המודול. להבדיל מהגורמים האינוריאנטיים אנחנו לא דורשים עליהם יחסי חלוקה כלשהם, אבל כן דורשים את דרישת ה<strong>ראשוניות</strong> של האיברים בבסיס של החזקה.</p>
<p>כמקודם, הדרך הטובה לקבל אינטואיציה כאן היא להסתכל על המקרה הפרטי של חבורות. בואו נתחיל ממשהו ממש פשוט: <span class="math">\(\mathbb{Z}_{6}\)</span>. זו חבורה ציקלית, והייצוג שלה בשיטת הגורמים האינוריאנטיים הוא פשוט <span class="math">\(\mathbb{Z}_{6}\)</span> עצמה (כלומר: יש גורם אינוריאנטי יחיד: <span class="math">\(a_{1}=6\)</span>). לעומת זאת, זה <strong>אינו</strong> הייצוג שלה בשיטת המחלקים האלמנטריים, כי <span class="math">\(6\)</span> איננו ראשוני ב-<span class="math">\(\mathbb{Z}\)</span>. אנחנו יודעים ש-<span class="math">\(\mathbb{Z}_{6}\cong\mathbb{Z}_{2}\times\mathbb{Z}_{3}\)</span>, ולכן אלו הם המחלקים האלמנטריים: <span class="math">\(2^{1},3^{1}\)</span>. אלו שתי הצגות שונות לאותה חבורה בתור מכפלה של חבורות ציקליות, כשכל אחד מההצגות הללו היא "קנונית" במובן מסויים.</p>
<p>הנה דוגמא יותר מבלבלת: <span class="math">\(\mathbb{Z}_{4}\)</span> היא חבורה ציקלית ולכן זהו הייצוג שלה בשיטת הגורמים האינוריאנטיים, אבל 4 אינו ראשוני - אז האם הייצוג בשיטת המחלקים האלמנטריים הוא <span class="math">\(\mathbb{Z}_{2}\times\mathbb{Z}_{2}\)</span>? ובכן, <strong>לא</strong>! <span class="math">\(\mathbb{Z}_{4}\)</span> היא חבורה שונה מ-<span class="math">\(\mathbb{Z}_{2}\times\mathbb{Z}_{2}\)</span> שכלל אינה ציקלית. למעשה, מכיוון ש-<span class="math">\(4=2^{2}\)</span> הרי ש-<span class="math">\(\mathbb{Z}_{4}\)</span> הוא גם הייצוג של החבורה הזו בשיטת המחלקים האלמנטריים. כמו כן, <span class="math">\(\mathbb{Z}_{2}\times\mathbb{Z}_{2}\)</span> מיוצגת הן בשיטת המחלקים האלמנטריים והן בשיטת הגורמים האינוריאנטיים על ידי <span class="math">\(\mathbb{Z}_{2}\times\mathbb{Z}_{2}\)</span>. בואו נכתוב את המספרים עבור שתי החבורות:</p>
<ul>
    <li><span class="math">\(\mathbb{Z}_{4}\)</span>: גורמים אינוריאנטיים: <span class="math">\(4\)</span>. מחלקים אלמנטריים: <span class="math">\(2^{2}\)</span>.</li>
    <li><span class="math">\(\mathbb{Z}_{2}\times\mathbb{Z}_{2}\)</span>: גורמים אינוריאנטיים: <span class="math">\(2,2\)</span>. מחלקים אלמנטריים: <span class="math">\(2^{1},2^{1}\)</span>.</li>
</ul>
<p>הסיטואציה הולכת ומסתבכת ככל שגודל החבורות שלנו גדל. בואו נדבר על חבורות אבליות מסדר 36. מהן הסדרות האפשריות של גורמים אינוריאנטיים עבורן? מכיוון שכל גורם אינוריאנטי מייצג חבורה אחרת במכפלה, המכפלה של כל הגורמים האינוריאנטיים צריכה להיות 36. עכשיו, <span class="math">\(36=4\cdot9\)</span> אבל <span class="math">\(4,9\)</span> היא לא סדרה חוקית של גורמים אינוריאנטיים כי 4 לא מחלק את 9. אפשר לשבת ולחשב ידנית את כל הסדרות החוקיות של גורמים אינוריאנטיים - הנה הן:</p>
<ul>
    <li><span class="math">\(36\)</span></li>
    <li>2,18</li>
    <li><span class="math">\(3,12\)</span></li>
    <li><span class="math">\(6,6\)</span></li>
</ul>
<p>אבל לא מצאתי את הסדרות הללו בשום דרך מתוחכמת - פשוט ניסוי וטעיה. האם אין משהו עמוק יותר? ובכן, אפשר אולי להתחיל דווקא מהמחלקים האלמנטריים. מכיוון ש-<span class="math">\(36=2^{2}\cdot3^{2}\)</span>, לכל אחד משני הראשוניים יש לנו שתי אפשרויות, ובסך הכל נקבל ארבע:</p>
<ul>
    <li><span class="math">\(2,2,3,3\)</span></li>
    <li><span class="math">\(2^{2},3,3\)</span></li>
    <li><span class="math">\(2,2,3^{2}\)</span></li>
    <li><span class="math">\(2^{2},3^{2}\)</span></li>
</ul>
<p>כל אחת מהסדרות של מחלקים אינוריאנטיים מתאימה לאחת מהסדרות של מחלקים אלמנטריים, אבל מי מתאימה למי? למשל, עבור <span class="math">\(2,2,3,3\)</span>: כפי שהזכרתי קודם, <span class="math">\(\mathbb{Z}_{6}\cong\mathbb{Z}_{2}\times\mathbb{Z}_{3}\)</span>, כך שאם אפריד את המחלקים האלמנטריים לשני זוגות: <span class="math">\(\left(2,3\right),\left(2,3\right)\)</span> אראה שקיבלתי בסך הכל את <span class="math">\(\mathbb{Z}_{6}\times\mathbb{Z}_{6}\)</span>, כלומר את סדרת המחלקים האינוריאנטיים <span class="math">\(6,6\)</span>. באופן דומה את <span class="math">\(2^{2},3,3\)</span> אני יכול לחלק ל-<span class="math">\(\left(2^{2},3\right),\left(3\right)\)</span> ולקבל את המחלקים <span class="math">\(3,12\)</span>, את <span class="math">\(2,2,3^{2}\)</span> אהפוך ל-<span class="math">\(\left(2,3^{2}\right),\left(2\right)\)</span> ואקבל את <span class="math">\(2,18\)</span> ומ-<span class="math">\(2^{2},3^{2}\)</span> אקבל את 36. <strong>אבל מה בעצם הרעיון המנחה הכללי פה</strong>?</p>
<p>מילת המפתח שאנחנו נזקקים לה היא <strong>משפט השאריות הסיני</strong>. לא כללתי את משפט השאריות הסיני בסדרת הפוסטים הנוכחית <a href="https://gadial.net/2012/09/12/chinese_remainder_theorem/">כי כבר יש לי פוסט</a> עליו ועד כה לא נזקקתי לו במפורש. נתחיל עם הניסוח שלו עבור חבורות שרלוונטי לנו כרגע: אם <span class="math">\(n=a_{1}a_{2}\cdots a_{k}\)</span> כך שכל ה-<span class="math">\(a\)</span>-ים זרים בזוגות, אז <span class="math">\(\mathbb{Z}_{n}\cong\mathbb{Z}_{a_{1}}\times\dots\times\mathbb{Z}_{a_{k}}\)</span>. האיזומורפיזם <span class="math">\(\mathbb{Z}_{6}\cong\mathbb{Z}_{2}\times\mathbb{Z}_{3}\)</span> הוא מקרה פרטי של המשפט הזה. יותר מכך - אפשר להראות שאם ה-<span class="math">\(a\)</span>-ים <strong>לא</strong> זרים, אז אין איזומורפיזם. למשל, <span class="math">\(\mathbb{Z}_{2}\times\mathbb{Z}_{2}\not\cong\mathbb{Z}_{4}\)</span> כפי שכבר ראינו. לכן, אם יש לנו סדרה של מחלקים אלמנטריים, אנחנו יכולים לקבץ מחלקים שמתאימים לחזקות עם בסיס <strong>שונה</strong>; מכיוון שהבסיס ראשוני, המחלקים הללו יהיו זרים ונוכל להשתמש במשפט השאריות הסיני.</p>
<p>כעת, אם היעד שלנו הוא לייצר סדרה של גורמים אינוריאנטיים, כך שכל איבר בסדרה מתחלק על ידי קודמו, הדרך להבטיח שזה יעבוד תהיה <strong>להתחיל מהסוף</strong>: קודם ניקח את החזקות הגבוהות ביותר שמתאימות <strong>לכל</strong> הראשוניים שמשתתפים במחלקים האלמנטריים ונכפול את כולן (כי אחרת יהיה גורם אינוריאנטי אחר שכולל חזקה גדולה יותר של אחד מהראשוניים, ואז הוא לא יוכל לחלק את האיבר שאנחנו בונים). המכפלה הזו היא הגורם האינוריאנטי הגדול ביותר. אחר כך נסתכל על "מה שנשאר" ושוב ניקח את החזקה הגבוהה ביותר של כל ראשוני שמופיע בבסיס של אחד מהמחלקים האלמנטריים שנשארו, וכן הלאה.</p>
<p>המעבר מגורמים אינוריאנטיים למחלקים אלמנטריים הוא פשוט יותר - לוקחים כל גורם, מפרקים אותו לגורמים שהם חזקות של ראשוניים ומוסיפים לרשימת המחלקים האלמנטריים שמצאנו. למשל, הגורמים האינוריאנטיים <span class="math">\(2,18\)</span> יתרמו את <span class="math">\(2,3^{2}\)</span> עבור 18 ואת <span class="math">\(2\)</span> עבור, ובכן, 2.</p>
<p>עכשיו, כל הדיון הזה התקיים עד כה בהקשר של חבורות אבליות, אבל אותם רעיונות בדיוק עוברים גם למקרה הכללי יותר, של מודול נוצר סופית מעל תחום ראשי. לשם כך, ראשית כל בואו ניתן את הניסוח הכללי של משפט השאריות הסיני: אנחנו אומרים ששני אידאלים <span class="math">\(I,J\subseteq R\)</span> בחוג קומוטטיבי הם <strong>קו-מקסימליים</strong> אם <span class="math">\(I+J=R\)</span>. זו המקבילה בשפת האידאלים של "איברים זרים"; ואכן, אם <span class="math">\(a,b\)</span> זרים, כלומר <span class="math">\(\text{gcd}\left(a,b\right)=1\)</span>, אז קיימים <span class="math">\(x,y\)</span> כך ש-<span class="math">\(ax+by=1\)</span> ולכן <span class="math">\(\left\langle x\right\rangle +\left\langle y\right\rangle =\left\langle 1\right\rangle =R\)</span>, ובמילים אחרות: אם <span class="math">\(a,b\)</span> זרים אז <span class="math">\(\left\langle a\right\rangle ,\left\langle b\right\rangle \)</span> קו-מקסימליים.</p>
<p>כעת, משפט השאריות הסיני אומר שאם <span class="math">\(A_{1},\dots,A_{n}\)</span> הם אידאליים קו-מקסימליים בזוגות בחוג הקומוטטיבי <span class="math">\(R\)</span> ואם <span class="math">\(A=A_{1}\cdots A_{n}\)</span>, אז <span class="math">\(R/A\cong R/A_{1}\times\dots\times R/A_{n}\)</span>. זה נראה תפור על הסיטואציה שלנו, שבה כשאנחנו מציגים מודול בעזרת גורמים אינוריאנטיים, אנחנו עובדים עם הרבה איברים מהצורה <span class="math">\(R/\left\langle a\right\rangle \)</span> כאשר <span class="math">\(a\)</span> הוא אחד מהגורמים האינוריאנטיים.</p>
<p>מכיוון שאנחנו בתחום ראשי אנחנו בפרט בתחום פריקות יחידה, כך שאפשר לכתוב <span class="math">\(a=up_{1}^{k_{1}}p_{2}^{k_{2}}\cdots p_{n}^{k_{n}}\)</span> כאשר ה-<span class="math">\(p\)</span>-ים הם ראשוניים ואילו <span class="math">\(u\)</span> הוא הפיך כלשהו. לא קשה לראות מהגדרת המכפלה של אידאלים שנובע מכך ש-<span class="math">\(\left\langle a\right\rangle =\left\langle p_{1}^{k_{1}}\right\rangle \cdots\left\langle p_{n}^{k_{n}}\right\rangle \)</span> וממשפט השאריות הסיני נקבל <span class="math">\(R/\left\langle a\right\rangle \cong R/\left\langle p_{1}^{k_{1}}\right\rangle \times\dots\times R/\left\langle p_{n}^{k_{n}}\right\rangle \)</span> והופס - עברנו מגורמים אינוריאנטיים למחלקים אלמנטריים (וגם את ההפך אנחנו כבר מבינים איך עושים).</p>
<p>אז הראינו <strong>קיום</strong> של סדרת גורמים אינוריאנטיים וסדרת מחלקים אלמנטריים; רק צריך להסביר למה הסדרות הללו הן <strong>יחידות</strong>. ההוכחה תהיה טכנית למדי, ולכן אני בוחר לדחות אותה לפוסט בהמשך ולסיים כאן. הבנו את הרעיון הבסיסי של המשפט ומאיפה הוא מגיע; עדיין יש לי חוב כבד הן בהוכחת הקיום והן בהוכחת היחידות, שאפדה בפוסטים בהמשך.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/new_site/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>