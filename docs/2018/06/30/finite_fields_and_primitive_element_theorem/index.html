<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>שדות סופיים ומשפט האיבר הפרימיטיבי - לא מדויק</title>
    <link rel="icon" type="image/x-icon" href="/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/" class="site-title">לא מדויק</a>
            <div class="nav-links">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2018/06/19/cyclotomic_extensions/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">הרחבות ציקלוטומיות ובעיית הבניה של מצולע משוכלל</span>
            </a>
            

            
            <a href="/2018/07/07/galois_theory_and_radical_extensions/" class="nav-link nav-next">
                <span class="nav-label">← פוסט חדש יותר</span>
                <span class="nav-title">תורת גלואה ופתרון משוואות באמצעות רדיקלים</span>
            </a>
            
        </nav>
        
        
        <header>
            <h1>שדות סופיים ומשפט האיבר הפרימיטיבי</h1>
            <div class="post-meta">
                <span class="date">2018-06-30</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/משפט האיבר הפרימיטיבי.html">משפט האיבר הפרימיטיבי</a>
                    
                    <a href="/tags/סגור גלואה.html">סגור גלואה</a>
                    
                    <a href="/tags/שדה סופי.html">שדה סופי</a>
                    
                    <a href="/tags/תורת גלואה.html">תורת גלואה</a>
                    
                </span>
                
            </div>
        </header>
        
        <article>
            <p>עכשיו, כשיש לנו את הבסיס של תורת גלואה, אפשר לחזור לנושאים שהזכרתי בעבר אבל לא התעסקתי בהם עד הסוף. בפוסט הזה אני רוצה לדבר על שני נושאים שקשורים קצת זה לזה: שדות סופיים ומשפט האיבר הפרימיטיבי. <strong>משפט האיבר הפרימיטיבי</strong> אומר שאם <span class="math">\(E/F\)</span> היא הרחבת שדות סופית וספרבילית, אז קיים <span class="math">\(\theta\in E\)</span> כך ש-<span class="math">\(E=F\left(\theta\right)\)</span>. במילים אחרות, כל הרחבה ספרבילית וסופית היא פשוטה. המושג של "ספרבילית", שהזכרתי בפוסט קודם הוא טריוויאלי מעל מה שקראתי לו <strong>שדה מושלם</strong>: כל הרחבה סופית של שדה מושלם היא ספרבילית, כך שאפשר לשכוח מהמושג הזה. כל שדה סופי הוא מושלם, ו-<span class="math">\(\mathbb{Q}\)</span> הוא שדה מושלם, ואלו בכל מקרה יהיו השדות שמעניינים אותנו כאן. עדיין, אני אוכיח את המשפט באופן כללי.</p>
<h2>משפט האיבר הפרימטיבי, עד כדי כל מני דברים</h2>
<p>אני רוצה להתחיל ממה שהוא העיקר: אם <span class="math">\(E/F\)</span> היא הרחבה סופית, איך מוצאים את האיבר <span class="math">\(\theta\)</span> המופלא שיוצר את ההרחבה? ראשית, בואו ניזכר שאנחנו לא כל כך רחוקים מכך - <a href="https://gadial.net/2018/04/09/simple_finite_algebraic_field_extensions/">בפוסט קודם</a> כבר הראיתי שאם <span class="math">\(E/F\)</span> הרחבה סופית אז <span class="math">\(E=F\left(\alpha_{1},\dots,\alpha_{n}\right)\)</span> - כלומר, ההרחבה נוצרת על ידי מספר סופי של איברים. זה אומר שמספיק יהיה לנו להוכיח את הטענה הבאה: שאם <span class="math">\(E=F\left(\alpha,\beta\right)\)</span> היא הרחבה סופית של <span class="math">\(F\)</span>, אז <span class="math">\(E=F\left(\theta\right)\)</span> עבור <span class="math">\(\theta\)</span> כלשהו. זה יאפשר לנו לטפל במקרה הכללי באמצעות אינדוקציה: אם <span class="math">\(E=F\left(\alpha_{1},\dots,\alpha_{n}\right)\)</span> אז נמצא, על פי הנחת האינדוקציה, איבר פרימיטיבי <span class="math">\(\theta\)</span> כך ש-<span class="math">\(F\left(\alpha_{1},\dots,\alpha_{n-1}\right)=F\left(\theta\right)\)</span> ואז נקבל ש-<span class="math">\(F\left(\alpha_{1},\dots,\alpha_{n}\right)=F\left(\alpha_{1},\dots,\alpha_{n-1}\right)\left(\alpha_{n}\right)=F\left(\theta,\alpha_{n}\right)=F\left(\theta^{\prime}\right)\)</span>.</p>
<p>אז האתגר שלנו הוא להראות איך לבצע את המעבר מ-<span class="math">\(F\left(\alpha,\beta\right)\)</span> אל <span class="math">\(F\left(\theta\right)\)</span>. ראינו לכך דוגמא בעבר: <span class="math">\(\mathbb{Q}\left(\sqrt{2},\sqrt{3}\right)=\mathbb{Q}\left(\sqrt{2}+\sqrt{3}\right)\)</span>. זה נותן רמז מה קורה באופן כללי: אנחנו נקבל ש-<span class="math">\(\theta=\alpha+t\beta\)</span> כאשר <span class="math">\(t\in F\)</span>, אבל עדיין צריך להסביר למה איבר כזה יעבוד ואיך בוחרים את <span class="math">\(t\)</span>.</p>
<p>ראשית, זה <strong>לא</strong> הולך לעבוד אם <span class="math">\(F\)</span> הוא שדה סופי; במקרה של שדה סופי הטיעון הוא אחר ואציג אותו אחר כך. שנית, עבור שדה אינסופי עדיין צריך לדרוש משהו נוסף: שבהרחבה <span class="math">\(E/F\)</span> יהיה מספר <strong>סופי</strong> של תת-שדות של <span class="math">\(E\)</span> שמכילים את <span class="math">\(F\)</span>. האם זו דרישה סבירה? ובכן, אם <span class="math">\(E/F\)</span> היא הרחבת גלואה, הדרישה הזו בוודאי מתקיימת: במקרה הזה, חבורת הגלואה <span class="math">\(\text{Gal}\left(E/F\right)\)</span> היא כמובן סופית (לא דיברנו בכלל על חבורות גלואה אינסופיות, והעובדה ש-<span class="math">\(E/F\)</span> סופית גוררת מייד שהחבורה היא מסדר סופי). כל תת-שדה של <span class="math">\(E\)</span> שמכיל את <span class="math">\(F\)</span> מתאים לתת-חבורה של <span class="math">\(\text{Gal}\left(E/F\right)\)</span>, ובחבורה סופית יש רק מספר סופי של תתי-חבורות, מה שמסיים את הסיפור. אז כן, זו דרישה סבירה בהקשר שלנו.</p>
<p>אבל שימו לב - משפט האיבר הפרימיטיבי היה עם הנחות צנועות למדי; הוא לא הניח ש-<span class="math">\(E/F\)</span> היא הרחבת גלואה אלא רק שהיא סופית וספרבילית. העניין הוא שהתנאי של "מספר סופי של תת-שדות" לא דורש ש-<span class="math">\(E/F\)</span> תהיה הרחבת גלואה בעצמה, אלא מספיק שתהיה <strong>מוכלת</strong> בהרחבת גלואה - כלומר, שיהיה <span class="math">\(F\subseteq E\subseteq K\)</span> כך ש-<span class="math">\(K/F\)</span> גלואה. במקרה הזה, תתי-השדות של <span class="math">\(E\)</span> שמכילים את <span class="math">\(F\)</span> יתאימו לחבורות מנה של <span class="math">\(\text{Gal}\left(K/F\right)\)</span> וכאלו יהיה רק מספר סופי.</p>
<p>אם <span class="math">\(E/F\)</span> היא הרחבה ו-<span class="math">\(K\)</span> הוא השדה <strong>המינימלי </strong>שמרחיב את <span class="math">\(E\)</span> כך ש-<span class="math">\(K/F\)</span> היא גלואה אז קוראים ל-<span class="math">\(K\)</span> בשם <strong>סגור גלואה</strong> של <span class="math">\(E/F\)</span>. מה שאני אוכיח בהמשך (וזה לא טריוויאלי) הוא שלכל הרחבה <strong>ספרבילית</strong> יש סגור-גלואה שכזה, מה שמסביר למה תנאי משפט האיבר הפרימיטיבי עובדים.</p>
<p>מה שנשאר לי לעשות כרגע הוא להוכיח את הטענה שאם <span class="math">\(F\left(\alpha,\beta\right)/F\)</span> היא הרחבה עם מספר סופי של תתי-שדות ו-<span class="math">\(F\)</span> שדה אינסופי, אז <span class="math">\(F\left(\alpha,\beta\right)=F\left(\theta\right)\)</span> עבור <span class="math">\(\theta\)</span> כלשהו. זו הוכחה מקסימה, לטעמי. הרעיון הוא פשוט להסתכל על <strong>כל</strong> תתי-השדות מהצורה <span class="math">\(F\left(\alpha+t\beta\right)\)</span>, עבור <strong>כל</strong> <span class="math">\(t\in F\)</span>. מכיוון שיש אינסוף ערכים אפשריים של <span class="math">\(t\)</span> אבל רק מספר סופי של תתי-שדות של <span class="math">\(F\left(\alpha,\beta\right)\)</span>, בהכרח קיימים <span class="math">\(t\ne s\in F\)</span> כך ש-<span class="math">\(F\left(\alpha+t\beta\right)=F\left(\alpha+s\beta\right)\)</span> (זהו <strong>עקרון שובך היונים</strong> בפעולה). זה אומר שבשדה <span class="math">\(F\left(\alpha+t\beta\right)\)</span> נמצא גם האיבר <span class="math">\(\alpha+s\beta\)</span>. עכשיו, בואו <strong>נחסר </strong>את האיבר הזה מהיוצר של השדה:</p>
<p><span class="math">\(\alpha+t\beta-\left(\alpha+s\beta\right)=\left(t-s\right)\beta\)</span></p>
<p>מכיוון ש-<span class="math">\(t-s\ne0\)</span> ו-<span class="math">\(t,s\in F\)</span> הרי ש-<span class="math">\(\left(t-s\right)\)</span> הפיך עם הופכי ב-<span class="math">\(F\)</span> שאפשר לכפול בו ולקבל ש-<span class="math">\(\beta\in F\left(\alpha+t\beta\right)\)</span>. ואם <span class="math">\(\beta\)</span> שייך לשדה הזה, אז גם <span class="math">\(t\beta\)</span> שייך אליו, ונחסר אותו מ-<span class="math">\(\alpha+t\beta\)</span> ונקבל שגם <span class="math">\(\alpha\in F\left(\alpha+t\beta\right)\)</span>, כלומר <span class="math">\(F\left(\alpha,\beta\right)\subseteq F\left(\alpha+t\beta\right)\subseteq F\left(\alpha,\beta\right)\)</span> ולכן הם שווים וזה מסיים את ההוכחה.</p>
<p>אז נשאר לנו:</p>
<ol>
    <li>להוכיח את המשפט לשדות סופיים, כי בזה בכלל לא נגענו.</li>
    <li>להראות שלכל הרחבה סופית וספרבילית יש סגור גלואה, כי על זה הסתמכנו פה.</li>
</ol>
<p>נתחיל מהשדות הסופיים.</p>
<h2>שדות סופיים</h2>
<p>מה אנחנו כבר יודעים על שדות סופיים? דיברתי עליהם קצת <a href="https://gadial.net/2018/04/26/galois_theory_intro/">פה</a>, אבל אני אזכיר את מה שנזדקק לו.</p>
<p>ראשית, אם <span class="math">\(F\)</span> שדה סופי, אז בהכרח <strong>המציין</strong> שלו הוא מספר ראשוני <span class="math">\(p\)</span>. "מציין" של שדה, כזכור, הוא המספר החיובי הקטן ביותר של פעמים שיש לחבר את 1 לעצמו כדי לקבל 0.</p>
<p>שנית, לכל ראשוני <span class="math">\(p\)</span>, <span class="math">\(\mathbb{Z}_{p}=\left\{ 0,1,2,\dots,p-1\right\} \)</span> הוא שדה ביחס לחיבור וכפל מודולו <span class="math">\(p\)</span>. השדות הללו הם ה"בסיס" לכל השדות הסופיים: אם <span class="math">\(F\)</span> שדה סופי ממציין <span class="math">\(p\)</span> אז <span class="math">\(\mathbb{Z}_{p}\)</span> יהיה תת-שדה שלו, ואם <span class="math">\(\left[F:\mathbb{Z}_{p}\right]=n\)</span> המסקנה היא ש-<span class="math">\(\left|F\right|=p^{n}\)</span>. זה אומר לנו שהסדר של כל שדה סופי הוא בהכרח חזקה טבעית של ראשוני. אני רוצה לומר יותר מכך - שלכל ראשוני <span class="math">\(p\)</span> וטבעי חיובי <span class="math">\(n\)</span>, <strong>קיים</strong> שדה עם <span class="math">\(p^{n}\)</span> איברים והשדה הזה הוא <strong>יחיד</strong> (כלומר, כל שני שדות עם <span class="math">\(p^{n}\)</span> איברים הם איזומורפיים). כדי להראות את זה, אני אראה שכל שדה עם <span class="math">\(p^{n}\)</span> איברים הוא <strong>שדה הפיצול</strong> של הפולינום <span class="math">\(x^{p^{n}}-x\)</span> מעל <span class="math">\(\mathbb{Z}_{p}\)</span> ואשתמש בכך ששדה פיצול הוא יחיד עד כדי איזומורפיזם.</p>
<p>ראשית, כמה שורשים יש לפולינום <span class="math">\(x^{p^{n}}-x\)</span> הזה? אם הוא <strong>ספרבילי</strong> אז קיימים לו בדיוק <span class="math">\(p^{n}\)</span> שורשים - בהתאם למעלה שלו. <a href="https://gadial.net/2018/04/26/galois_theory_intro/">בפוסט קודם </a> על פולינומים ספרביליים הראיתי קריטריון פשוט לבדיקה האם פולינום הוא ספרבילי - זה מתקיים אם ורק אם הוא זר לנגזרת הפורמלית שלו. במקרה שלנו, הנגזרת של <span class="math">\(x^{p^{n}}-x\)</span> היא <span class="math">\(p^{n}x^{p^{n}-1}-1=-1\)</span> כשהשוויון הוא מעל השדה <span class="math">\(\mathbb{Z}_{p}\)</span> (שבו <span class="math">\(p=0\)</span> ולכן כמובן שגם <span class="math">\(p^{n}=0\)</span>). זה מבטיח שהנגזרת תהיה זרה לפולינום, ולכן הוא ספרבילי.</p>
<p>זה עדיין לא מבטיח לנו ששדה הפיצול של הפולינום הזה יהיה בעל <span class="math">\(p^{n}\)</span> איברים - ייתכן שהוא ייאלץ להיות <strong>גדול יותר</strong> כדי לכלול את כל השורשים של הפולינום ועדיין להיות שדה. כדי להראות ששדה הפיצול כולל <strong>בדיוק</strong> את השורשים של הפולינום ושום דבר מעבר להם עלינו להראות שהם שדה - שיש לנו סגירות לחיבור, כפל ולקיחת הופכי ונגדי. בשביל זה אני אגייס משהו שכבר הזכרתי בפוסט שקישרתי אליו: <strong>אוטומורפיזם פרובניוס</strong>, שהוא בסך הכל הפונקציה <span class="math">\(\alpha\mapsto\alpha^{p}\)</span>.</p>
<p>היופי באוטומורפיזם פרובניוס הוא שמעל שדה ממציין <span class="math">\(p\)</span>, מתקיים:</p>
<p><span class="math">\(\left(\alpha\beta\right)^{p}=\alpha^{p}\beta^{p}\)</span></p>
<p><span class="math">\(\left(\alpha+\beta\right)^{p}=\alpha^{p}+\beta^{p}\)</span></p>
<p>בואו ננצל את זה לטובתנו. נניח ש-<span class="math">\(\alpha,\beta\)</span> הם שני שורשים של <span class="math">\(x^{p^{n}}-x\)</span>, כלומר מתקיים <span class="math">\(\alpha^{p^{n}}=\alpha\)</span> ו-<span class="math">\(\beta^{p^{n}}=\beta\)</span>. בואו נראה סגירות:</p>
<p><span class="math">\(\left(\alpha\beta\right)^{p^{n}}=\alpha^{p^{n}}\beta^{p^{n}}=\alpha\beta\)</span></p>
<p>כך שקיבלנו ש-<span class="math">\(\alpha\beta\)</span> גם הוא שורש של הפולינום <span class="math">\(x^{p^{n}}-x\)</span>.</p>
<p>בדומה:</p>
<p><span class="math">\(\left(\alpha+\beta\right)^{p^{n}}=\left(\alpha^{p}+\beta^{p}\right)^{p^{n-1}}=\dots=\alpha^{p^{n}}+\beta^{p^{n}}=\alpha+\beta\)</span></p>
<p>וגם:</p>
<p><span class="math">\(\left(-\alpha\right)^{p^{n}}=\left(-1\right)^{p^{n}}\alpha^{p^{n}}=-\alpha\)</span></p>
<p><span class="math">\(\left(\alpha^{-1}\right)^{p^{n}}=\left(\alpha^{p^{n}}\right)^{-1}=\alpha^{-1}\)</span></p>
<p>מה שמראה לנו שהשורשים של <span class="math">\(x^{p^{n}}-x\)</span> הם לבדם שדה, מה שאומר שהם יהיו שווים לשדה הפיצול של הפולינום הזה. זה מראה לנו <strong>קיום</strong> של שדה מגודל <span class="math">\(p^{n}\)</span>.</p>
<p>כדי לראות יחידות, נניח ש-<span class="math">\(F\)</span> הוא שדה כלשהו עם <span class="math">\(p^{n}\)</span> איברים. אם נסתכל על הקבוצה <span class="math">\(F^{*}=F\backslash\left\{ 0\right\} \)</span> שכוללת את כל אברי השדה מלבד אפס, אז הקבוצה הוא היא <strong>חבורה</strong> - החבורה הכפלית של השדה. יש בה <span class="math">\(p^{n}-1\)</span> איברים, ולכן על פי <a href="https://gadial.net/2017/02/08/cosets_and_quotient_groups/">משפט לגראנז'</a> כל איבר שלה מקיים <span class="math">\(a^{p^{n}-1}=1\)</span>, כלומר <span class="math">\(a^{p^{n}}=a\)</span> וזה לכל <span class="math">\(a\in F\backslash\left\{ 0\right\} \)</span>. המשוואה השניה מתקיימת באופן טריוויאלי גם עבור <span class="math">\(a=0\)</span> ולכן קיבלנו שכל אברי <span class="math">\(F\)</span> הם שורשים של <span class="math">\(x^{p^{n}}-x\)</span>; מכיוון שזה פולינום עם בדיוק <span class="math">\(p^{n}\)</span> שורשים, אלו בדיוק אברי <span class="math">\(F\)</span> ולכן <span class="math">\(F\)</span> הוא השדה הקטן ביותר שכולל את כל שורשי <span class="math">\(x^{p^{n}}-x\)</span>, מה שאומר שהוא שדה הפיצול שלו (עד כדי איזומורפיזם), מה שמסיים את הוכחת היחידות.</p>
<p>מכאן ואילך אני אשתמש בכתיב הסטנדרטי <span class="math">\(\mathbb{F}_{p^{n}}\)</span> כדי לתאר את השדה הסופי בעל <span class="math">\(p^{n}\)</span> איברים. שימו לב שהשדה הזה <strong>אינו</strong> החוג <span class="math">\(\mathbb{Z}_{p^{n}}\)</span>, שהוא בכלל לא שדה (כי למשל <span class="math">\(p\)</span> הוא מחלק אפס), למעט במקרה של <span class="math">\(n=1\)</span>. גם במקרה הזה אני אשתמש מעכשיו בכתיב <span class="math">\(\mathbb{F}_{p}\)</span> במקום <span class="math">\(\mathbb{Z}_{p}\)</span>; הסימון <span class="math">\(\mathbb{Z}_{p}\)</span> יישמר להקשר שבו חושבים על <span class="math">\(\mathbb{Z}_{p}\)</span> בתור חבורה חיבורית בלבד.</p>
<p>מכאן ואילך אני ארצה להבין קצת יותר את המבנה של <span class="math">\(\mathbb{F}_{p^{n}}\)</span> הזה, ונתחיל עם הטענה שלשמה הגענו לפה - ש-<span class="math">\(\mathbb{F}_{p^{n}}\)</span> הוא הרחבה פשוטה של <span class="math">\(\mathbb{F}_{p}\)</span>.</p>
<p>הטענה הזו נובעת מטענה כללית יותר על שדות: אם <span class="math">\(F\)</span> הוא שדה (<strong>לא</strong> בהכרח סופי) ו-<span class="math">\(G\subseteq F^{*}\)</span> היא תת-חבורה <strong>סופית</strong> של החבורה הכפלית שלו, אז <span class="math">\(G\)</span> ציקלית. אפשר לראות דוגמא נחמדה לכך עם שורשי היחידה שדיברנו עליהם <a href="https://gadial.net/2018/06/19/cyclotomic_extensions/">בפוסט הקודם</a>; שורשי היחידה חיים בתוך <span class="math">\(\mathbb{C}^{*}\)</span> - החבורה הכפלית של המרוכבים, שאינה ציקלית. אפשר בתוך <span class="math">\(C^{*}\)</span> להסתכל על אוסף <strong>כל</strong> שורשי היחידה - זו חבורה אינסופית והיא אינה ציקלית. אבל קחו תת-חבורה סופית של שורשי יחידה והופס, היא כן ציקלית - כי כל שורש יחידה הוא שורש פרימיטיבי עבור סדר מסויים, כלומר יוצר את כל השורשים של <span class="math">\(x^{n}=1\)</span> עבור <span class="math">\(n\)</span> כלשהו.</p>
<p>איך מוכיחים את הטענה באופן כללי? ובכן, אני די מתרגש, כי אני בכלל לא זוכר שראיתי אי פעם את ההוכחה לזה, זה היה אחד מהדברים שפשוט שמעתי ואף פעם לא טרחתי לבדוק. והנה, אני מגלה בשידור חי! וזה...</p>
<p>וזה די פשוט, <strong>אם</strong> משתמשים במשפט הכבד על המבנה של חבורות אבליות סופיות. למה "אבליות"? כמובן, כי אחת מהאקסיומות של שדה היא שהכפל בו הוא קומוטטיבי, ולכן כל תת-חבורה כפלית של <span class="math">\(F^{*}\)</span> תהיה אבלית, ולכן איזומורפית ל-<span class="math">\(\mathbb{Z}_{n_{1}}\times\mathbb{Z}_{n_{2}}\times\dots\times\mathbb{Z}_{n_{k}}\)</span>, כאשר אפשר להוסיף את הדרישה שיתקיים <span class="math">\(n_{k}|n_{k-1}|\dots|n_{2}|n_{1}\)</span> ו-<span class="math">\(1&amp;lt;n_{k}\)</span>, כלומר הסדר של כל אחת מהחבורות הציקליות במכפלה מחלק את הסדר של אלו שבאות אחריה.</p>
<p>ועכשיו מגיע תעלול "ספירתי" די פשוט, שקשור לפולינומים: נסתכל על הפולינום <span class="math">\(x^{n_{k}}-1\)</span> - כמה שורשים יכולים להיות לו מעל <span class="math">\(F\)</span>? לכל היותר <span class="math">\(n_{k}\)</span> (זה תקף גם כש-<span class="math">\(F\)</span> איננו שדה סופי). כמה שורשים יש בתת-החבורה <span class="math">\(\left\{ 1\right\} \times\dots\times\left\{ 1\right\} \times\mathbb{Z}_{n_{k}}\)</span> לבדה? ובכן, זו חבורה מסדר <span class="math">\(n_{k}\)</span>, אז על פי לגראנז', <span class="math">\(a^{n_{k}}=1\)</span> <strong>לכל </strong>איבר בה; קיבלנו כבר <span class="math">\(n_{k}\)</span> שורשים של <span class="math">\(x^{n_{k}}-1\)</span> ב-<span class="math">\(F\)</span>. האם יש עוד?</p>
<p>ובכן, בואו ניזכר ב<a href="https://gadial.net/2017/02/07/subgroups_and_cyclic_groups/">מה שאנחנו יודעים</a> על חבורות ציקליות. בחבורה ציקלית יש תת-חבורה מסדר <span class="math">\(t\)</span> <strong>לכל</strong> <span class="math">\(t\)</span> שמחלק את סדר החבורה כולה. מכיוון ש-<span class="math">\(n_{k}\)</span> מחלק את הסדר של כל שאר החבורות הציקליות במכפלה <span class="math">\(\mathbb{Z}_{n_{1}}\times\mathbb{Z}_{n_{2}}\times\dots\times\mathbb{Z}_{n_{k}}\)</span> אנחנו מקבלים שבוודאי שקיימים איברים נוספים בה שהסדר שלהם מחלק את <span class="math">\(n_{k}\)</span>: פשוט ניקח <span class="math">\(1\ne a_{i}\in\mathbb{Z}_{n_{i}}\)</span> מסדר שמחלק את <span class="math">\(n_{k_{i}}\)</span> לכל <span class="math">\(1\le i\le k\)</span> והאיבר <span class="math">\(\left(a_{1}\dots,a_{k}\right)\in\mathbb{Z}_{n_{1}}\times\mathbb{Z}_{n_{2}}\times\dots\times\mathbb{Z}_{n_{k}}\)</span> יהיה שורש נוסף של הפולינום <span class="math">\(x^{n_{k}}-1\)</span>, בסתירה לחסם שיש לנו על מספר השורשים שלו. לכן בהכרח המבנה של <span class="math">\(G\)</span> הוא <span class="math">\(\mathbb{Z}_{n_{k}}\)</span> - חבורה ציקלית בודדת ותו לא.</p>
<p>חזרה אל משפט האיבר הפרימטיבי: אם <span class="math">\(\mathbb{F}_{p^{n}}/\mathbb{F}_{p}\)</span> הוא שדה בעל <span class="math">\(p^{n}\)</span> איברים, אז החבורה הכפלית שלו <span class="math">\(\mathbb{F}_{p^{n}}^{*}\)</span> היא סופית ולכן קיים <span class="math">\(\theta\in\mathbb{F}_{p^{n}}^{*}\)</span> שיוצר אותה: כל החזקות של <span class="math">\(\theta\)</span> הן לבדן <span class="math">\(F^{*}\)</span> כולה. לכן ברור ש-<span class="math">\(\mathbb{F}_{p^{n}}=\mathbb{F}_{p}\left(\theta\right)\)</span>, מה שמסיים את ההוכחה עבור שדות סופיים.</p>
<p>שימו לב למסקנה מיידית נחמדה מכך: <a href="https://gadial.net/2018/04/09/simple_finite_algebraic_field_extensions/">כזכור</a>, בהרחבה פשוטה מתקיים ש-<span class="math">\(\left[F\left(\theta\right):F\right]=\deg m_{\theta,F}\)</span> כאשר <span class="math">\(m_{\theta,F}\)</span> הוא <strong>הפולינום המינימלי</strong> של <span class="math">\(\theta\)</span> מעל <span class="math">\(F\)</span>. מכיוון ש-<span class="math">\(\left[\mathbb{F}_{p^{n}}:\mathbb{F}_{p}\right]=n\)</span>, קיבלנו ש<strong>קיים</strong> פולינום אי פריק ממעלה <span class="math">\(n\)</span> מעל <span class="math">\(\mathbb{Z}_{p}\)</span>, וזאת עבור <strong>כל</strong> <span class="math">\(n\)</span> טבעי. זה מצביע על שיטה פשוטה מאוד לבניית שדות סופיים: קחו את <span class="math">\(\mathbb{F}_{p}\)</span> ו<strong>תגרילו</strong> פולינומים ממעלה <span class="math">\(n\)</span> מעל <span class="math">\(\mathbb{F}_{p}\)</span> - פשוט תבחרו מקדמים באקראי. עכשיו תבדוק אם קיבלתם פולינום אי-פריק, מה שדומה לבדיקת ראשוניות ב-<span class="math">\(\mathbb{Z}\)</span> ובהחלט צריך להקדיש לזה פוסט מתישהו, ואם קיבלתם פולינום אי-פריק, אז תבנו את שדה השורש שלו ותקבלו את <span class="math">\(\mathbb{F}_{p^{n}}\)</span>. מה שראינו עכשיו הוא שהשיטה הזו <strong>תמיד</strong> יכולה להצליח באופן עקרוני כי תמיד קיים פולינום אי פריק מתאים; כמובן, צריך לדבר על ההסתברות להצליח, כי סתם "ההסתברות גדולה מאפס" זה לא מרשים בכלל, אבל זה לדיון אחר בפעם אחרת - בינתיים רק אבטיח לכם שההסתברות היא גדולה למדי.</p>
<p>כעת נשאלת השאלה - מהם תתי-השדות של <span class="math">\(\mathbb{F}_{p^{n}}\)</span>, פרט ל-<span class="math">\(\mathbb{F}_{p}\)</span>? האינטואיציה <strong>שלי</strong> הייתה שכל <span class="math">\(\mathbb{F}_{p^{k}}\)</span> עבור <span class="math">\(k&amp;lt;n\)</span> יהיה תת-שדה - כלומר, שכל שדה סופי ממציין <span class="math">\(p\)</span> מכיל כתת-שדה את כל השדות ממציין <span class="math">\(p\)</span> מסדר קטן יותר. האינטואיציה הזו פשוט שגויה, אבל בואו נראה דוגמאות קונקרטיות פשוטות כדי לא לדבר באוויר. אני בסך הכל אראה את שלושת השדות הסופיים "הראשונים" ממציין 2.</p>
<p>את <span class="math">\(\mathbb{F}_{2}=\left\{ 0,1\right\} \)</span> אנחנו מכירים ואין בו משהו חדש. אבל כבר <span class="math">\(\mathbb{F}_{2^{2}}\)</span> הוא לא טריוויאלי לגמרי. אפשר לבנות אותו באמצעות הפולינום <span class="math">\(x^{2}+x+1\)</span> שהוא אי-פריק מעל <span class="math">\(\mathbb{F}_{2}\)</span> כי זה פולינום ממעלה 2 ללא שורש בשדה (אפשר פשוט להציב ולבדוק). לכן <span class="math">\(\mathbb{F}_{2^{2}}\cong\mathbb{F}_{2}\left[x\right]/\left\langle x^{2}+x+1\right\rangle \)</span>; אפשר לחשוב עליו כאילו הוספנו איבר <span class="math">\(\alpha\)</span> ל-<span class="math">\(\mathbb{F}_{2}\)</span> שמקיים את התכונה <span class="math">\(\alpha^{2}=\alpha+1\)</span> (למי שתוהה לאן המינוסים נעלמו - אנחנו מעל שדה ממציין 2, מינוס ופלוס זה אותו דבר). בשדה הזה יש ארבעה איברים: <span class="math">\(\mathbb{F}_{2^{2}}=\left\{ 0,1,\alpha,\alpha+1\right\} \)</span>, והכפל שלהם נעזר במשוואה שהראיתי קודם. למשל, <span class="math">\(\alpha\left(\alpha+1\right)=\alpha^{2}+\alpha=\alpha+\alpha+1=1\)</span>.</p>
<p>כעת, את <span class="math">\(\mathbb{F}_{2^{3}}\)</span> נבנה על ידי הרחבת <span class="math">\(\mathbb{F}_{2}\)</span> על ידי הוספת שורש של הפולינום האי-פריק <span class="math">\(x^{3}+x+1\)</span> (שוב - זה פולינום ממעלה 3 ולכן הוא אי-פריק אם ורק אם אין לו שורש בשדה). כלומר, זה שדה שמוגדר על ידי איבר שמקיים <span class="math">\(\beta^{3}=\beta+1\)</span>, והאיברים שלו הם</p>
<p><span class="math">\(\mathbb{F}_{2^{3}}=\left\{ 0,1,\beta,\beta+1,\beta^{2},\beta^{2}+1,\beta^{2}+\beta,\beta^{2}+\beta+1\right\} \)</span></p>
<p>והנה השאלה שלי: האם <span class="math">\(\mathbb{F}_{2^{3}}\)</span> מכיל את <span class="math">\(\mathbb{F}_{2^{2}}\)</span> כתת-שדה? אם כן, איפה <span class="math">\(\alpha\)</span>? לאן הוא עובר? בואו ננסה! ננחש, למשל, ש-<span class="math">\(\alpha\)</span> עובר אל <span class="math">\(\beta^{2}+1\)</span> ונראה מה יוצא מזה. אם <span class="math">\(\alpha\)</span> עבור אל <span class="math">\(\beta^{2}+1\)</span> אז <span class="math">\(\alpha+1\)</span> אמור לעבור אל <span class="math">\(\left(\beta^{2}+1\right)+1=\beta^{2}\)</span> (כי 1 תמיד יעבור ל-1). הכפל של שניהם אמור להחזיר 1. מה קורה בפועל?</p>
<p><span class="math">\(\beta^{2}\left(\beta^{2}+1\right)=\beta^{3}\beta+\beta^{2}=\beta\left(\beta+1\right)+\beta^{2}=\beta\)</span></p>
<p>זה... זה לא עבד! הלם ותדהמה! אני יכול לשלוח אתכם לבדוק עוד מקרים, אבל אולי כבר ברור לכם מה טיעון המחץ הפשוט שמראה שזה לא יכול לעבוד: החבורה הכפלית של <span class="math">\(\mathbb{F}_{2^{2}}\)</span> היא מסדר 3 ובהתאם, כל איבר בשדה הזה ששונה מ-0 ו-1 הוא מסדר 3; לעומת זאת ב-<span class="math">\(\mathbb{F}_{2^{3}}\)</span> החבורה הכפלית היא מסדר 7 ולכן כל איבר בשדה למעט 0 ו-1 יהיה מסדר 7.</p>
<p>מהסיפור הזה נראה שתנאי <strong>הכרחי</strong> לכך ש-<span class="math">\(\mathbb{F}_{p^{k}}\)</span> יהיה תת-שדה של <span class="math">\(\mathbb{F}_{p^{n}}\)</span> הוא שיתקיים ש-<span class="math">\(p^{k}-1\)</span> יחלק את <span class="math">\(p^{n}-1\)</span>. אבל מתי זה קורה? והאם זה תנאי מספיק? אלו שאלות טובות ואין סיבה להתברחש איתן יותר מדי כשיש לנו את <strong>תורת גלואה</strong> לעזור לנו. זוכרים? כל הרעיון בתורת גלואה הוא להמיר שאלות מסובכות על שדות ותתי-שדות לשאלות קלות יותר על חבורות.</p>
<p>למצוא את חבורת גלואה של <span class="math">\(\mathbb{F}_{p^{n}}/\mathbb{F}_{p}\)</span> זה קל להפתיע. מכיוון ש-<span class="math">\(\left[\mathbb{F}_{p^{n}}:\mathbb{F}_{p}\right]=n\)</span> אנחנו יודעים שצריכים להיות בה בדיוק <span class="math">\(n\)</span> איברים. האיברים הללו הם אוטומורפיזמים של <span class="math">\(\mathbb{F}_{p^{n}}\)</span> שהם הזהות על <span class="math">\(\mathbb{F}_{p}\)</span>; האם אנחנו מכירים אוטומורפיזם כזה? בהחלט! <strong>אוטומורפיזם פרובניוס</strong> הוא דוגמא אחת. את זה שהוא אוטומורפיזם של <span class="math">\(\mathbb{F}_{p^{n}}\)</span> ראינו; למה הוא משמר את <span class="math">\(\mathbb{F}_{p}\)</span>? ובכן, הסבר פשוט אחד הוא ש<strong>כל</strong> אוטומורפיזם של <span class="math">\(\mathbb{F}_{p^{n}}\)</span> חייב לשמר את <span class="math">\(\mathbb{F}_{p}\)</span> מהטעם הפשוט שאם <span class="math">\(\sigma\)</span> אוטומורפיזם, אז <span class="math">\(\sigma\left(1\right)=1\)</span> (כי <span class="math">\(\sigma\left(1\right)=\sigma\left(1\cdot1\right)=\sigma\left(1\right)\sigma\left(1\right)\)</span> ואפשר לצמצם, שהרי אם <span class="math">\(\sigma\left(1\right)=0\)</span> היינו מקבלים את אוטומורפיזם האפס), ואם <span class="math">\(\sigma\left(1\right)=1\)</span> אז <span class="math">\(\sigma\left(n\right)=\sigma\left(1+1+\dots+1\right)=\sigma\left(1\right)+\dots+\sigma\left(1\right)=1+\dots+1=n\)</span>. אפשר גם לתת הסבר אחר: <span class="math">\(a^{p}=a\)</span> לכל <span class="math">\(a\in\mathbb{F}_{p}\)</span> בגלל שהסדר של <span class="math">\(\mathbb{F}_{p}^{*}\)</span> הוא <span class="math">\(p-1\)</span>; כבר ראינו את הטיעון הזה בפוסט הנוכחי.</p>
<p>אוטומורפיזם פרובניוס יוצר חבורה של אוטומורפיזמים שהם חזקות שלו - כלומר, מספר הפעלות רצופות שלו. נסמן אותו ב-<span class="math">\(\sigma_{p}\)</span>, אז <span class="math">\(\sigma_{p}\left(\sigma_{p}\left(a\right)\right)=\sigma_{p}\left(a^{p}\right)=\left(a^{p}\right)^{p}=a^{p^{2}}\)</span>; באופן כללי, <span class="math">\(k\)</span> הפעלות נשנות של <span class="math">\(\sigma_{p}\)</span> יתנו לנו את <span class="math">\(\sigma_{p}^{k}\left(a\right)=a^{p^{k}}\)</span>. אז הנה לנו המועמדים הפוטנציאליים להיות <strong>כל</strong> אברי <span class="math">\(\text{Gal}\left(\mathbb{F}_{p^{n}}/\mathbb{F}_{p}\right)\)</span> - <span class="math">\(\sigma_{p}^{0},\sigma_{p}^{1},\sigma_{p}^{2},\dots,\sigma_{p}^{n-1}\)</span>. למה כל האוטומורפיזמים הללו שונים אלו מאלו, ולמה אין עוד? כלומר, למה הסדר של <span class="math">\(\sigma_{p}\)</span> הוא בדיוק <span class="math">\(n\)</span>?</p>
<p>ראשית, למה אין עוד: כי <span class="math">\(\sigma_{p}^{n}\left(a\right)=a^{p^{n}}=a\)</span> כפי שכבר ראינו לא אחת. כלומר, <span class="math">\(\sigma_{p}^{n}\)</span> הוא אוטומורפיזם הזהות, וחזרנו אל <span class="math">\(\sigma_{p}^{0}\)</span>. שנית, למה אם <span class="math">\(1\le k&amp;lt;p\)</span> אז לא ייתכן ש-<span class="math">\(\sigma_{p}^{k}\)</span> הוא גם כן אוטומורפיזם הזהות? ובכן, כי זה אומר ש-<span class="math">\(a^{p^{k}}=a\)</span> <strong>לכל</strong> אחד מ-<span class="math">\(p^{n}\)</span> האיברים של <span class="math">\(\mathbb{F}_{p^{n}}\)</span>, אבל לפולינום <span class="math">\(x^{p^{k}}-x\)</span> יש רק <span class="math">\(p^{k}&amp;lt;p^{n}\)</span> שורשים לכל היותר.</p>
<p>אם כן, <span class="math">\(\text{Gal}\left(\mathbb{F}_{p^{n}}/\mathbb{F}_{p}\right)\cong\mathbb{Z}_{n}\)</span>, מה שמראה שמנקודת המבט של תורת גלואה, שדות סופיים הם מקרה פשוט במיוחד. זה פותר לנו מייד את תעלומת שדות הביניים: ל-<span class="math">\(\mathbb{Z}_{n}\)</span> יש תת-חבורה <strong>יחידה</strong> מסדר <span class="math">\(d\)</span> לכל <span class="math">\(d|n\)</span>, ולכן יהיה לנו שדה ביניים יחיד לכל <span class="math">\(d|n\)</span>. מה יהיה שדה הביניים הזה? ובכן, אם <span class="math">\(n=d\cdot k\)</span> אז תת-החבורה מסדר <span class="math">\(d\)</span> נוצרת בידי האיבר <span class="math">\(k\in\mathbb{Z}_{n}\)</span>, שאצלנו מתאים לאוטומורפיזם <span class="math">\(\sigma_{p}^{k}\left(a\right)=a^{p^{k}}\)</span>. שדה השבת של האוטומורפיזם הזה (ולכן של תת-החבורה שהוא יוצר) כולל את כל האיברים <span class="math">\(a\in\mathbb{F}_{p^{n}}\)</span> עבורם <span class="math">\(a^{p^{k}}=a\)</span>; יש בדיוק <span class="math">\(p^{k}\)</span> כאלו ולכן שדה השבת הזה הוא <span class="math">\(\mathbb{F}_{p^{k}}\)</span>. זה מסביר לנו למה <span class="math">\(\mathbb{F}_{2^{2}}\)</span> לא היה שדה ביניים של <span class="math">\(\mathbb{F}_{2^{3}}\)</span>; זה בגלל ש-<span class="math">\(2\)</span> לא מחלק את 3.</p>
<h2>סגור גלואה</h2>
<p>באופן כללי במתמטיקה, <strong>סגור</strong> של אובייקט <span class="math">\(X\)</span> כלשהו ביחס לתכונה <span class="math">\(P\)</span> כלשהי הוא "הדבר הקטן ביותר שמכיל את <span class="math">\(X\)</span> ומקיים את התכונה <span class="math">\(P\)</span>". בניה של כזה דבר על פי רוב מתבצעת בשני שלבים: ראשית, מוכיחים שיש <strong>משהו</strong> שמכיל את <span class="math">\(X\)</span> ומקיים את <span class="math">\(P\)</span>; שנית, לוקחים את <strong>החיתוך</strong> של כל הדברים שמכילים את <span class="math">\(X\)</span> ומקיימים את <span class="math">\(P\)</span>, ומקווים לטוב. ברור שהחיתוך עדיין יכיל את <span class="math">\(X\)</span>, אבל לא ברור אם הוא עדיין יקיים את <span class="math">\(P\)</span>; זה משהו שמצריך הוכחה.</p>
<p>במקרה שלנו ההקשר הוא שדות שמרחיבים שדה נתון <span class="math">\(F\)</span>. האובייקט <span class="math">\(X\)</span> שלנו הוא שדה <span class="math">\(E\)</span> שמרחיב את <span class="math">\(F\)</span> כך שההרחבה היא סופית וספרבילית, והתכונה <span class="math">\(P\)</span> היא "להיות הרחבת גלואה של <span class="math">\(F\)</span>". הסגור של <span class="math">\(E\)</span> יהיה שדה <span class="math">\(K\)</span> כך ש-<span class="math">\(E\subseteq K\)</span> ו-<span class="math">\(K/F\)</span> גלואה. בשביל לייצר את הסגור הזה נשתמש בשיטת שני השלבים שתיארתי, ולשם כך אני אצטרך להראות שני דברים:</p>
<ul>
    <li>אם <span class="math">\(K_{1}/F\)</span> ו-<span class="math">\(K_{2}/F\)</span> הן הרחבות גלואה אז גם <span class="math">\(K_{1}K_{2}/F\)</span> היא הרחבת גלואה (<span class="math">\(K_{1}K_{2}\)</span> הוא השדה הקטן ביותר שמכיל את <span class="math">\(K_{1}\)</span> ואת <span class="math">\(K_{2}\)</span>; לפעמים קוראים לו <strong>הקומפוזיטום</strong> של השדות הללו).</li>
    <li>אם <span class="math">\(K_{1}/F\)</span> ו-<span class="math">\(K_{2}/F\)</span> הן הרחבות גלואה אז גם <span class="math">\(K_{1}\cap K_{2}/F\)</span> היא הרחבת גלואה.</li>
</ul>
<p>אני מדבר כאן על שני שדות, אבל באינדוקציה אפשר להסיק מהתוצאות הללו שזה נכון לקומפוזיטום/חיתוך של מספר <strong>סופי</strong> של שדות.</p>
<p>למה שני אלו ביחד מסיימים? כי ראשית, <span class="math">\(E=F\left(\alpha_{1},\dots,\alpha_{n}\right)\)</span> ולכן <span class="math">\(E\)</span> בוודאי מוכל בשדה שמתקבל בתור קומפוזיטום של כל שדות הפיצול של הפולינומים המינימליים של <span class="math">\(\alpha_{1},\dots,\alpha_{n}\)</span>. שדה הפיצול של כל פולינום מינימלי שכזה הוא גלואה (כי הוא שדה פיצול של פולינום ספרבילי, מה שנובע מכך ש-<span class="math">\(E\)</span> הרחבה ספרבילית). ולכן הקומפוזיטום יהיה גם כן גלואה. שנית, עכשיו משהסכמנו שיש לפחות הרחבת גלואה אחת שמכילה את <span class="math">\(E\)</span>, אפשר לקחת חיתוך של כולן. יש כאן לכאורה בעיה - לא מובטח לנו שיש רק מספר סופי של הרחבות כאלו, ולכן לא מובטח שהחיתוך של כולן יהיה עדיין גלואה. מצד שני, לא חייבים לקחת את כולן; באופן כללי, אם <span class="math">\(K,L\)</span> הן שתי הרחבות של <span class="math">\(F\)</span> כך ש-<span class="math">\(\left[K:F\right]=\left[K\cap L:F\right]\)</span> המשמעות היא ש-<span class="math">\(K=K\cap L\)</span> (כי חיתוך של מרחב וקטורי <span class="math">\(V\)</span> עם מרחב אחר שלא מוריד את המימד של <span class="math">\(V\)</span> חייב להיות שווה לכל <span class="math">\(V\)</span>) ולכן אם נסתכל על החיתוך האינסופי, נוכל לקחת ממנו רק מספר סופי של שדות באופן הבא: קחו שדה אחד באופן שרירותי, נניח שהמימד שלו מעל <span class="math">\(F\)</span> הוא <span class="math">\(n\)</span>; עכשיו, אם אין שדה נוסף שהחיתוך שלו עם השדה שלנו מוריד את המימד, סיימנו; אחרת, ניקח את החיתוך של שניהם ונקבל מימד שהוא לכל היותר <span class="math">\(n-1\)</span>, ונחזור על התהליך. בכל צעד המימד יורד ב-1 והוא לא יכול לרדת מתחת ל-1 ולכן מספר הצעדים בתהליך יהיה סופי.</p>
<p>נתחיל עם החיתוך שהוא פשוט יותר. <a href="https://gadial.net/2018/05/07/fields_and_groups_collide/">ראינו כבר</a> אפיון אחד של הרחבת גלואה <span class="math">\(E/F\)</span> בתור הרחבה ספרבילית ונורמלית. <strong>ספרבילית</strong> אומר שאם <span class="math">\(a\in E\)</span> אז הפולינום המינימלי של <span class="math">\(a\)</span> מעל <span class="math">\(F\)</span> הוא ספרבילי. זה קל: אם <span class="math">\(a\in K_{1}\cap K_{2}\)</span> אז בפרט <span class="math">\(a\in K_{1}\)</span> וזו הרחבת גלואה, כלומר <span class="math">\(K_{1}/F\)</span> בפרט ספרבילית ולכן הפולינום המינימלי של <span class="math">\(a\)</span> מעל <span class="math">\(F\)</span> ספרבילי.</p>
<p><strong>נורמלית</strong> אומר שאם <span class="math">\(p\left(x\right)\in F\left[x\right]\)</span> הוא פולינום <strong>אי פריק</strong> מעל <span class="math">\(F\)</span> כך שיש ל-<span class="math">\(p\left(x\right)\)</span> שורש ב-<span class="math">\(E\)</span>, אז <strong>כל</strong> השורשים של <span class="math">\(p\left(x\right)\)</span> נמצאים ב-<span class="math">\(E\)</span>. ובכן, נניח שיש <span class="math">\(a\in K_{1}\cap K_{2}\)</span> שהוא שורש של <span class="math">\(p\left(x\right)\)</span>; מכיוון ש-<span class="math">\(a\in K_{1}\)</span> אז כל שורשי <span class="math">\(p\left(x\right)\)</span> שיייכים ל-<span class="math">\(K_{1}\)</span>, ומכיוון ש-<span class="math">\(a\in K_{2}\)</span> אז כולם גם שייכים ל-<span class="math">\(K_{2}\)</span>.</p>
<p>בשביל הקומפוזיטום <span class="math">\(K_{1}K_{2}\)</span> אני אגייס עוד אפיון של הרחבת גלואה - <span class="math">\(E/F\)</span> גלואה אם ורק אם היא שדה הפיצול של פולינום ספרבילי מעל <span class="math">\(F\)</span>. אם כן, נניח ש-<span class="math">\(K_{1}\)</span> הוא שדה הפיצול של <span class="math">\(p_{1}\left(x\right)\)</span> ו-<span class="math">\(K_{2}\)</span> הוא שדה הפיצול של <span class="math">\(p_{2}\left(x\right)\)</span>, אז ניקח את הפולינום <span class="math">\(p_{1}\left(x\right)p_{2}\left(x\right)\)</span>. כל שורש שלו נכלל ב-<span class="math">\(K_{1}\)</span> או <span class="math">\(K_{2}\)</span> ולכן שדה הפיצול שלו מוכל ב-<span class="math">\(K_{1}K_{2}\)</span>. מצד שני, <span class="math">\(K_{1}K_{2}\)</span> הוא השדה <strong>הקטן ביותר</strong> שמכיל את <span class="math">\(K_{1},K_{2}\)</span>, וברור ששדה הפיצול של <span class="math">\(p_{1}\left(x\right)p_{2}\left(x\right)\)</span> מכיל גם את <span class="math">\(K_{1}\)</span> וגם את <span class="math">\(K_{2}\)</span> כי הוא מכיל את כל האיברים שיוצרים אותם. לכן <span class="math">\(K_{1}K_{2}\)</span> שווה לשדה הפיצול הזה.</p>
<p>רק מה? בכלל לא ברור ש-<span class="math">\(p_{1}\left(x\right)p_{2}\left(x\right)\)</span> הוא פולינום ספרבילי; מה קורה אם יש ל-<span class="math">\(p_{1}\left(x\right),p_{2}\left(x\right)\)</span> שורשים משותפים? ובכן, זה צץ גם<a href="https://gadial.net/2018/05/07/fields_and_groups_collide/"> בפוסט שכבר הזכרתי</a>, וכאן הפתרון זהה. הרעיון הוא שאם יש שורש משותף <span class="math">\(a\)</span> ל-<span class="math">\(p_{1}\left(x\right),p_{2}\left(x\right)\)</span> אז הפולינום המינימלי <span class="math">\(m_{a,F}\)</span> של <span class="math">\(a\)</span> מחלק את שני הפולינומים הללו ולכן במכפלה שלהם הוא יופיע בתור <span class="math">\(m_{a,F}^{2}\)</span> ואפשר להחליף אותו ב-<span class="math">\(m_{a,F}\)</span> ועדיין לקבל פולינום מעל <span class="math">\(F\)</span> עם כל השורשים של <span class="math">\(p_{1}\left(x\right)p_{2}\left(x\right)\)</span>; רק שהפעם זה יהיה פולינום ספרבילי, וזה מסיים את ההוכחה.</p>
<p>אם כן, אפשר לסכם שעד כה קיבלנו תחושה כלשהי לגבי איך תורת גלואה "עובדת"; עכשיו הגיע הזמן לקחת את התחושה הזו וליישם אותה בשטח על מקרה מבחן אמיתי, שהוא הסיבה שבגללה תורת גלואה קיימת מלכתחילה - התעלומה של פתרון משוואות באמצעות רדיקלים. על זה נדבר בפוסט הבא.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>