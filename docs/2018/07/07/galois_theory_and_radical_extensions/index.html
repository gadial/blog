<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>תורת גלואה ופתרון משוואות באמצעות רדיקלים - לא מדויק</title>
    <link rel="icon" type="image/x-icon" href="/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                text-align: center;
                margin-bottom: 10px;
            }
            
            .top-nav .nav-links {
                flex-direction: column;
                width: 100%;
            }
            
            .top-nav .nav-links a {
                text-align: center;
                padding: 8px;
            }
            
            .top-nav .search-box {
                width: 100%;
                flex-direction: column;
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/" class="site-title">לא מדויק</a>
            <div class="nav-links">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2018/06/30/finite_fields_and_primitive_element_theorem/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">שדות סופיים ומשפט האיבר הפרימיטיבי</span>
            </a>
            

            
            <a href="/2018/07/11/solvable_groups/" class="nav-link nav-next">
                <span class="nav-label">← פוסט חדש יותר</span>
                <span class="nav-title">חבורות פתירות</span>
            </a>
            
        </nav>
        
        
        <header>
            <h1>תורת גלואה ופתרון משוואות באמצעות רדיקלים</h1>
            <div class="post-meta">
                <span class="date">2018-07-07</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/פתרון משוואות באמצעות רדיקלים.html">פתרון משוואות באמצעות רדיקלים</a>
                    
                    <a href="/tags/תורת גלואה.html">תורת גלואה</a>
                    
                </span>
                
            </div>
        </header>
        
        <article>
            <h2>מבוא</h2>
<p>בסדרת הפוסטים הנוכחית הצגתי את הבסיס של תורת גלואה: ראינו את המשפט היסודי שמקשר בין המבנה של הרחבת שדות והמבנה של חבורת האוטומורפיזמים של ההרחבה, וראינו כמה שימושים של התורה הזו כדי להבין יותר טוב איך עובדות הרחבות של שדות. מה שלא ראינו עדיין הוא את הפואנטה - הסיבה שבגללה גלואה המציא מלכתחילה את כל זה: מה שנקרא <strong>פתרון משוואות פולינומיות באמצעות רדיקלים</strong>.</p>
<p>הנושא הזה הוא אחד מהשיאים בכל תיאור היסטורי של התפתחות המתמטיקה, כי זוהי הבעיה שהפכה את האלגברה הקלאסית למה שאנחנו קוראים לו היום "אלגברה מודרנית". מה שגלואה עשה היה אחד מהבסיסים המרכזיים להמצאת המושגים של <strong>חבורה</strong> ושל <strong>שדה</strong>, ומרתק להיכנס לפרטים המלאים של הנושא. רק שלא אעשה את זה כרגע אלא כנראה במועד מאוחר יותר, כי בהיסטוריה של המתמטיקה אני חושב שצריך קודם להבין טוב את ה"איך" לפני שמדברים על ה"מה ולמה".</p>
<p>בואו נתחיל עם הדוגמא המנחה שנותנת מוטיבציה לכל הסיפור הזה - הנוסחה לפתרון משוואה ריבועית. <strong>משוואה ריבועית</strong> היא ביטוי מהצורה <span class="math">\(ax^{2}+bx+c=0\)</span> כאשר <span class="math">\(x\)</span> הוא <strong>משתנה</strong> ואילו ה-<span class="math">\(a,b,c\)</span> הם <strong>מקדמים</strong> מספריים. <strong>פתרון</strong> של משוואה ריבועית הוא מספר <span class="math">\(\theta\)</span> שאפשר להציב במקום <span class="math">\(x\)</span>, לבצע את החישוב <span class="math">\(a\theta^{2}+b\theta+c\)</span> ולבדוק אם קיבלנו אפס או לא (בלשון של הפוסטים האחרונים - נתון לנו<strong> פולינום</strong> ממעלה שניה ואנחנו רוצים למצוא שורש שלו). מה שאנחנו באמת רוצים הוא <strong>נוסחה</strong> שנותנת לנו פתרונות של משוואה שכזו בלי שנצטרך להתאמץ, ובתיכון לומדים שהקסם הזה הוא אפשרי, במחיר אחת הנוסחאות המזעזעות ביותר שהציבור הרחב נחשף להן, ואחת מהיחידות שאני זוכר בעל פה עד היום:</p>
<p><span class="math">\(x_{1,2}=\frac{-b\pm\sqrt{b^{2}-4ac}}{2a}\)</span></p>
<p>איך בכלל הגיעו לנוסחה מפלצתית שכזו? <a href="https://gadial.net/2008/01/26/solving_quadratic_equations/">אחד מהפוסטים החביבים עלי</a> בבלוג עוסק בדיוק בשאלה הזו. ברשותכם, אני רוצה לענות עליה שוב, אבל בצורה קצת שונה ויותר מתוחכמת, שתתאים למה שאני הולך לעשות בהמשך. ראשית, ההנחה הבסיסית שלי היא שאותם <span class="math">\(a,b,c\)</span> וגם <span class="math">\(\theta\)</span> נלקחים כולם מתוך <strong>שדה</strong>. כלומר, שאפשר לחבר, לכפול, לחסר <strong>ולחלק</strong> אותם. אפשר גם לדבר על פתרון משוואות מעל חוג, שהוא מקרה יותר כללי, אבל שם לא תמיד יהיו פתרונות וזה נושא לדיון נפרד; עדיף קודם כל להבין את המקרה הפשוט. כמו כן, הנחה נוספת שלי היא ש-<span class="math">\(a\ne0\)</span> אחרת יש לנו ביד משוואה אחרת, פשוטה יותר: <span class="math">\(bx+c=0\)</span>. אם גם <span class="math">\(b=0\)</span> אז הפכנו למשוואה <span class="math">\(c=0\)</span> שהיא או נכונה או לא; אין לה "פתרונות" ספציפיים. אם <span class="math">\(b\ne0\)</span> אז אפשר לחלק בו ולקבל <span class="math">\(x=-\frac{c}{b}\)</span>, כלומר זה מקרה קל עם פתרון יחיד. לכן המקרה המעניין הראשון הוא <span class="math">\(ax^{2}+bx+c\)</span> עם ההנחה הנוספת <span class="math">\(a\ne0\)</span>.</p>
<p>אם <span class="math">\(a\ne0\)</span> אפשר <strong>לפשט</strong> את המשוואה על ידי חלוקה בו: נקבל את המשוואה <span class="math">\(x^{2}+\frac{b}{a}x+\frac{c}{a}\)</span>. בואו נסמן <span class="math">\(A=\frac{b}{x}\)</span> ו-<span class="math">\(B=\frac{c}{a}\)</span> ונקבל את המשוואה הפשוטה יותר <span class="math">\(x^{2}+Ax+B=0\)</span>. המפתח לפתרון המשוואה הזו טמון ב<strong>עוד</strong> תעלול, שנקרא "השלמה לריבוע" ואפשר לתאר בדרך ציורית ויפה ועשיתי את זה בפוסט ההוא, אבל בואו פשוט נציג אותו כאן בדרך שנוחה לי: אני מבצע <strong>החלפת משתנה</strong> על ידי הגדרת <span class="math">\(y=x+\frac{A}{2}\)</span>. חשוב לי שנראה את ההצבה הזו כי ההתמודדות עם משוואות ממעלה שלישית ורביעית מתחילה באותו האופן. מההצבה הזו אנחנו מקבלים</p>
<p><span class="math">\(x=y-\frac{A}{2}\)</span></p>
<p>ולכן גם</p>
<p><span class="math">\(x^{2}=y^{2}-Ay+\frac{A^{2}}{4}\)</span></p>
<p>ואחרי שנציב את זה במשוואה המקורית, נקבל</p>
<p><span class="math">\(x^{2}+Ax+B=\left(y^{2}-Ay+\frac{A^{2}}{4}\right)+A\left(y-\frac{A}{2}\right)+B=\)</span></p>
<p><span class="math">\(=y^{2}+\frac{A^{2}-2A^{2}+4B}{4}=y^{2}+\frac{-A^{2}+4B}{4}=y^{2}-\frac{A^{2}-4B}{4}\)</span></p>
<p>עכשיו אפשר להעביר את הביטוי הימני אגף, ולקבל:</p>
<p><span class="math">\(y^{2}=\frac{A^{2}-4B}{4}\)</span></p>
<p>ועכשיו מגיע פתאום מהלך חדש, ששובר את כללי המשחק: אנחנו <strong>מוציאים שורש ריבועי</strong> ומקבלים <span class="math">\(y_{1,2}=\pm\frac{\sqrt{A^{2}-4B}}{2}\)</span>. השאלה "האם בכלל מותר לנו להוציא פה שורש?" היא מצויינת ועוד מעט נחזור אליה.</p>
<p>עכשיו, משיש לנו פתרון למשוואה עם <span class="math">\(y\)</span>, אפשר לחזור ממנו אל פתרון למשוואה עם <span class="math">\(x\)</span>:</p>
<p><span class="math">\(x_{1,2}+\frac{A}{2}=\pm\frac{\sqrt{A^{2}-4B}}{2}\)</span></p>
<p><span class="math">\(x_{1,2}=\frac{-A\pm\sqrt{A^{2}-4B}}{2}\)</span></p>
<p>ועכשיו אפשר לחזור למשוואה עם <span class="math">\(a,b,c\)</span>:</p>
<p><span class="math">\(x_{1,2}=\frac{-\frac{b}{a}\pm\sqrt{\frac{b^{2}}{a^{2}}-4\frac{c}{a}}}{2}=\frac{a}{a}\frac{-\frac{b}{a}\pm\sqrt{\frac{b^{2}}{a^{2}}-4\frac{c}{a}}}{2}=\)</span></p>
<p><span class="math">\(=\frac{-a\cdot\frac{b}{a}\pm\sqrt{a^{2}\cdot\left(\frac{b^{2}}{a^{2}}-4\frac{c}{a}\right)}}{2a}=\frac{-b\pm\sqrt{b^{2}-4ac}}{2a}\)</span></p>
<p>זה מסיים את הסיפור של המשוואה ממעלה שניה, אבל בואו נראה מה הדברים שלמדנו מפה:</p>
<ol>
    <li>ה"עולם" שבו כל הסיפור הזה מתרחש הוא <strong>שדה</strong> <span class="math">\(F\)</span> כלשהו.</li>
    <li>בעולם הזה אנחנו מקבלים פולינום <span class="math">\(p\left(x\right)\in F\left[x\right]\)</span> ומחפשים שורש שלו (או אפילו טוב יותר, את כל השורשים בבת אחת אם אפשר)</li>
    <li>הנוסחה שלנו נותנת לנו <strong>אלגוריתם</strong> שבונה את שורשי המשוואה באמצעות מספר <strong>סופי</strong> של פעולות.</li>
    <li>הפעולות שבהן מותר לנו להשתמש הן: חיבור, חיסור, כפל, חילוק <strong>והוצאת שורש</strong>.</li>
    <li>הקלטים האפשריים של האלגוריתם הם האיברים של <span class="math">\(F\)</span>. בפרט, <strong>המקדמים</strong> של הפולינום <span class="math">\(p\left(x\right)\)</span> יכולים להיות חלק מהקלט.</li>
</ol>
<p>דבר אחד ויחיד שלא הופיע בדוגמא הזו במפורש, וכן יופיע אם ננסה לפתור משוואה ממעלה שלישית הוא ש"הוצאת שורש" כאן אין פירושה רק "הוצאת שורש <strong>ריבועי</strong>" אלא הוצאה של שורש מכל סדר סופי, מה שאנחנו מסמנים בתור הפעולה <span class="math">\(\sqrt[n]{a}\)</span>.</p>
<p>אני אתן הגדרה פורמלית יותר בהמשך, אבל הנה רוח הדברים: אנחנו אומרים שפולינום <span class="math">\(p\left(x\right)\in F\left[x\right]\)</span> ניתן ל<strong>פתרון באמצעות רדיקלים</strong> אם יש נוסחה שעונה לתנאים למעלה עבור השורשים שלו. כעת אפשר לחזור לרגע לסיפור ההיסטורי: נוסחת השורשים עבור משוואה ממעלה שניה הייתה ידועה לאנושות עוד משחר ההיסטוריה; למשל, אצל הבבלים יש לה תיאורים מפורשים. צריך קצת להיזהר עם הניסוח האנכרוניסטי של הטענה הזו, כי המושג של <strong>נוסחה</strong> בכלל לא היה קיים אצל הבבלים, והם לא טיפלו בכל המקרים האפשריים של נוסחת השורשים; אבל מה שהיה להם הוא, בשורה התחתונה, אלגוריתם כדוגמת זה שתיארתי פה.</p>
<p>לעומת זאת, נוסחאות לפתרון באמצעות רדיקלים של משוואות ממעלה שלישית ורביעית זה עניין חדש הרבה יותר, שמקורו באיטליה של תקופת הרנסנס. הסיפור של הגילוי שלהן הוא אחד מהמרתקים בכל תולדות המתמטיקה, בגלל התחרות הקשה שהייתה מעורבת בכך, והאופן שבו המספרים המרוכבים צצו לראשונה מתוכו באופן בלתי נמנע בעליל (ועוד אחזור לזה כשאדבר על פתרון משוואות ממעלה שלישית). החיפוש אחר נוסחה כללית לפתרון משוואה ממעלה <strong>חמישית</strong> הפך מאז אותה תקופה לאחד מהנושאים הלוהטים ביותר במתמטיקה, עד שבשנת 1824 המתמטיקאי נילס הנריק אבל הוכיח (תוך היעזרות בתוצאה חלקית של פאולו רופיני מ-1799) שזה פשוט בלתי אפשרי: אין נוסחה כללית לפתרון באמצעות רדיקלים של משוואה ממעלה חמישית ומעלה. גם אחרי שאבל פרסם את ההוכחה שלו, עדיין נותרה פתוחה שאלה מהותית לא פחות - מתי <strong>כן</strong> אפשר לפתור משוואות ממעלה חמישית ומעלה באמצעות רדיקלים? אבל לא הספיק לפתור את השאלה הזו כי נפטר ב-1829 ממחלה, כשהוא רק בן 26. מי שכן פתר את השאלה הזו היה אווריסט גלואה, שחייו היו טראגיים אף יותר; הוא נהרג בדו-קרב ב-1832 כשהוא בן 20 בלבד, אבל התורה המתמטית שהשאיר אחריו (והראשון ש"פיענח" ופרסם היה ליוביל, ב-1846) הפכה להיות אחד מאבני היסוד באלגברה המודרנית, ובפרט ענתה באופן מלא על האתגר: היא סיפקה תנאי הכרחי ומספיק לכך שמשוואה <strong>כלשהי</strong> תהיה ניתנת לפתרון באמצעות רדיקלים. את התנאי ניתן לנסח בפשטות: לכל משוואה אפשר להתאים <strong>חבורה</strong> - חבורת גלואה של המשוואה הזו, והמשוואה היא פתירה אם ורק אם החבורה היא... אה... פתירה?</p>
<p>בניסוח הזה לא ברור מה בעצם גלואה עשה, עד שאנחנו נזכרים שכל המהות של תורת גלואה היא <strong>רדוקציה</strong>: רדוקציה של שאלות קשות על שדות לשאלות קלות יותר על חבורות. המושג של "חבורה פתירה", <a href="https://gadial.net/2017/08/10/commutators_and_solvable_groups/">שהצגתי לקראת סוף סדרת הפוסטים שלי</a> על תורת החבורות, הוא פשוט יחסית. בפרט קל יחסית להראות שהחבורה שמייצגת את המשוואה הכללית ממעלה חמישית היא לא פתירה. מיותר לציין שהשם "חבורה פתירה" הגיע בדיוק מהמקום הזה; "חבורה פתירה" פירושו "חבורה שהיא חבורת גלואה של משוואה פולינומית שפתירה על ידי רדיקלים".</p>
<p>המשך הסיפור כולל כמה עניינים עיקריים: ראשית, צריך לראות את התוצאה הכללית של גלואה שבה, בהינתן פולינום קונקרטי, הפתירות של הפולינום מומרת בפתירות של חבורה. בשביל זה נצטרך גם להזכיר לעצמנו את המושג של חבורה פתירה ולהוכיח עליהן דברים שלא הוכחתי עד כה בבלוג. שנית, צריך להבין את העניין הקצת חמקמק הזה של "משוואה כללית", שתורת גלואה לכאורה לא מטפלת בה אבל עם עוד קצת עבודה טכנית נראה שהיא כן. לבסוף צריך להסביר למה החבורה הספציפית שמתאימה למשוואה הכללית ממעלה 5 ומעלה היא לא פתירה ואילו עבור מעלות 1,2,3,4 היא כן פתירה; זו עוד הוכחה שהתחמקתי ממנה בבלוג עד כה ולא אתחמק ממנה עתה.</p>
<h2>מה הרעיון הכללי מאחורי ההוכחה של גלואה?</h2>
<p>אם <span class="math">\(p\left(x\right)\in F\left[x\right]\)</span> הוא פולינום ספרבילי אז שדה הפיצול שלו (כלומר, מה שמתקבל מ-<span class="math">\(F\)</span> על ידי הוספת שורשי הפולינום הזה) הוא הרחבת גלואה ואפשר לדבר על חבורת הגלואה שלה; לחבורת הגלואה הזו גם קוראים בשם חבורת הגלואה של הפולינום <span class="math">\(p\)</span> מעל <span class="math">\(F\)</span>. במקרים הנפוצים שמעניינים אותנו שבהם <span class="math">\(F\)</span> הוא שדה ממציין 0 או שדה סופי, אין צורך לדרוש ש-<span class="math">\(p\left(x\right)\)</span> יהיה ספרבילי; שדה הפיצול שלו עדיין יהיה גלואה, ולכן מעכשיו אדבר בחופשיות על חבורת הגלואה של כל פולינום (רק צריך לזכור שאם עובדים מעל שדה אינסופי שאינו מושלם צריך להיות זהירים מאוד). מה שאיברים בחבורה הזו עושים הוא לבצע <strong>פרמוטציות</strong> על שורשים של הפולינום הזה; למעשה, זו הייתה נקודת המוצא של גלואה. הוא לא דיבר על חבורות באופן כללי אלא על אוספי הפרמוטציות של פתרונות של משוואות, כאשר הפרמוטציות הללו גם "משחקות יפה" עם השדה (כלומר, הן <strong>אוטומורפיזם</strong>).</p>
<p>עכשיו נדבר על מה זה אומר לפתור על ידי רדיקלים. נניח ש-<span class="math">\(E/F\)</span> היא הרחבת שדות כלשהי ו-<span class="math">\(a\in E\)</span>. נאמר ש-<span class="math">\(a\)</span> ניתן להבעה בעזרת רדיקלים אם קיימת סדרה של שדות,</p>
<p><span class="math">\(F=E_{0}\subseteq E_{1}\subseteq E_{2}\subseteq\dots\subseteq E_{n}=E\)</span> כך שלכל <span class="math">\(0\le i&lt;n\)</span> מתקיים ש-<span class="math">\(E_{i+1}=E_{i}\left(\sqrt[k_{i}]{a_{i}}\right)\)</span> עבור <span class="math">\(k_{i}\ge2\)</span> טבעי ו-<span class="math">\(a_{i}\in E_{i}\)</span> כלשהו (עוד אסביר בהמשך מה זה בדיוק שורש שכזה). הרחבה כזו של שדה, שמתקבלת מהוספה של שורש <span class="math">\(k\)</span>-י של איבר בשדה, נקראת <strong>הרחבה רדיקלית פרימיטיבית</strong>; ואם יש לנו מגדל כזה של הרחבת שדות שבו כל צעד הוא הרחבה רדיקלית פרימיטיבית, אז כל העסק נקרא <strong>הרחבה רדיקלית</strong>; ואם יש לנו פולינום מעל שדה הבסיס אומרים שהוא <strong>ניתן לפתרון באמצעות רדיקלים</strong> אם כל השורשים שלו נמצאים בהרחבות רדיקליות של שדה הבסיס.</p>
<p>ההגדרה הזו מזכירה מאוד את מה שראינו לגבי בעיות בניה בסרגל ומחוגה; מספר <span class="math">\(a\in\mathbb{R}\)</span> כלשהו הוא ניתן לבניה בסרגל ומחוגה אם ורק אם קיימת סדרה של שדות, <span class="math">\(\mathbb{Q}=E_{0}\subseteq E_{1}\subseteq E_{2}\subseteq\dots\subseteq E_{n}=F\left(a\right)\)</span> כך ש-<span class="math">\(\left[E_{i+1}:E_{i}\right]=2\)</span>. למרות הדמיון, חשוב גם לשים לב להבדל: ראשית, אם <span class="math">\(E_{i+1}=E_{i}\left(\sqrt[k_{i}]{a_{i}}\right)\)</span> אז בהחלט ייתכן ש-<span class="math">\(\left[E_{i+1}:E_{i}\right]\)</span> יהיה גדול מ-2 (הגודל חסום על ידי <span class="math">\(k_{i}\)</span>). מצד שני, <span class="math">\(\left[E_{i+1}:E_{i}\right]=2\)</span> זה קצת פחות אינפורמטיבי לגבי איך בדיוק <span class="math">\(E_{i+1}\)</span> מתקבל מ-<span class="math">\(E_{i}\)</span>. אנחנו יודעים שבמקרה הזה, <span class="math">\(E_{i+1}\)</span> התקבל על ידי הוספת שורש של פולינום ממעלה שניה, אבל שורש של פולינום זה לא אותו דבר כמו הפעולה "הוצאת שורש". דוגמא קלאסית לכך היא המספר <span class="math">\(\varphi=1.61803\dots\)</span> המכונה "יחס הזהב"; הוא שורש של הפולינום <span class="math">\(x^{2}-x-1\)</span> מעל <span class="math">\(\mathbb{Q}\)</span>, אבל <strong>לא קיים</strong> מספר רציונלי <span class="math">\(a\in\mathbb{Q}\)</span> כך ש-<span class="math">\(\varphi=\sqrt[k]{a}\)</span>, לכל <span class="math">\(k\)</span>. במילים אחרות, לא כל הרחבה ממימד 2 היא הרחבה רדיקלית פרימיטיבית, ובואו לא נדבר אפילו על ממדים גבוהים יותר.</p>
<p>אז מצד אחד, העובדה שאנחנו לא יכולים להגיד שום דבר על <span class="math">\(\left[E_{i+1}:E_{i}\right]\)</span> מונעת מאיתנו להשתמש בטכניקות הסופר-פשוטות שהראו שאי אפשר לחלק זוויות לשלוש או להכפיל את הקוביה. מצד שני, העובדה שאנחנו כן יודעים משהו מהותי על האופן שבו <span class="math">\(E_{i+1}/E_{i}\)</span> נוצרת מאפשר לנו להגיד משהו מהותי על חבורת הגלואה שמתאימה לה, וזה המפתח לסיפור כולו.</p>
<p>בנפנוף ידיים פרוע, הרעיון הוא שאם יש לנו הרחבה רדיקלית פרימיטיבית, ואם השדה שמעליו אנחנו עובדים הוא "נחמד מספיק", אז חבורת הגלואה של ההרחבה הזו תהיה <strong>ציקלית</strong>. ה"נחמד מספיק" פשוט אומר כאן "כולל את כל שורשי היחידה מסדר כך וכך" ונדבר על זה במפורט בהמשך. הנקודה היא ששורשי יחידה הם בעצמם, ובכן, שורשים; ולכן אפשר תמיד, כשבונים הרחבה רדיקלית, להוסיף אותם "על הדרך".</p>
<p>כשטיפלתי בבעיית הבניה של מצולע משוכלל, הסיטואציה הייתה שהייתה לנו סדרה של הרחבות:</p>
<p><span class="math">\(E_{0}\subseteq E_{1}\subseteq E_{2}\subseteq\dots\subseteq E_{k}\)</span></p>
<p>שהתאימו לסדרה של חבורות:</p>
<p><span class="math">\(G_{k}\subseteq G_{k-1}\subseteq G_{k-2}\subseteq\dots\subseteq G_{0}\)</span></p>
<p>והרעיון היה שמתקיים <span class="math">\(\text{Gal}\left(E_{i+1}/E_{i}\right)\cong G_{i}/G_{i+1}\)</span> (אני אוכיח את זה בהמשך למקרה שזה לא ברור). לכן, אם יש לנו הרחבה רדיקלית שמקיימת את המה-שזה-לא-יהיה עם שורשי היחידה, אנחנו נקבל שחבורת הגלואה שלה כוללת סדרה עולה של תתי-חבורות (החל מהטריוויאלית ועד לחבורה כולה) כך שהמנה של כל שתי חבורות עוקבות היא ציקלית. לחבורה שמקיימת את התכונה הזו יש שם: <strong>חבורה פתירה</strong>. ליתר דיוק, ההגדרה שהראיתי עד כה לחבורות פתירות הייתה קצת שונה, אבל כאשר החבורה היא <strong>סופית</strong> אז היא פתירה אם ורק אם קיימת בה סדרת תתי-חבורות שכזו - את זה אני אוכיח בפוסט המשך שיתעסק כולו בחומר של תורת החבורות שרלוונטי לעניין הזה שלנו ועדיין לא הראיתי בבלוג.</p>
<h2>הרחבות רדיקליות פרימיטיביות</h2>
<p>בואו ננסה להבין עכשיו איך "עובדת" הרחבה רדיקלית פרימיטיבית. זו הרחבה <span class="math">\(E/F\)</span> כך שמתקיים <span class="math">\(E=F\left(\sqrt[n]{a}\right)\)</span> עבור <span class="math">\(a\in F\)</span> ו-<span class="math">\(n\ge2\)</span> כלשהו, אבל מה המשמעות של <span class="math">\(\sqrt[n]{a}\)</span> בכלל? זה ביטוי שהוא <strong>לא מוגדר היטב</strong> כי לכל <span class="math">\(a\in F\)</span> השונה מאפס קיימים <span class="math">\(n\)</span> שורשים <strong>שונים</strong> בשדה הפיצול של הפולינום <span class="math">\(x^{n}-a\)</span> למעט במקרה שבו <span class="math">\(F\)</span> הוא ממציין שמחלק את <span class="math">\(n\)</span> - ועל מקרה כזה לא נדבר פה. בכל מקרה אחר, הנגזרת של <span class="math">\(x^{n}-a\)</span> היא פשוט <span class="math">\(nx^{n-1}\)</span> שזר ל-<span class="math">\(x^{n}-a\)</span> (למשל, כי השורש היחיד של <span class="math">\(nx^{n-1}\)</span> הוא 0, שאיננו שורש של <span class="math">\(x^{n}-a\)</span>) ולכן <span class="math">\(x^{n}-a\)</span> הוא <strong>פולינום ספרבילי</strong>, כלומר יש לו <span class="math">\(n\)</span> שורשים שונים. אבל מי הם?</p>
<p>ובכן, ברור ש-0 אינו שורש. אם <span class="math">\(\alpha,\beta\)</span> הם שניהם שורשים, אז <span class="math">\(\alpha^{n}=\beta^{n}=a\)</span> ולכן <span class="math">\(\left(\frac{\alpha}{\beta}\right)^{n}=1\)</span>, מה שאומר ש-<span class="math">\(\frac{\alpha}{\beta}\)</span> הוא <strong>שורש יחידה</strong> מסדר <span class="math">\(n\)</span>. כרגיל, אני אסמן ב-<span class="math">\(\omega_{n}\triangleq e^{\frac{2\pi i}{n}}\)</span> את אחד משורשי היחידה הפרימיטיביים מסדר <span class="math">\(n\)</span>, ואז <strong>כל</strong> שורש יחידה מסדר <span class="math">\(n\)</span> הוא מהצורה <span class="math">\(\omega_{n}^{k}\)</span>, כך שאפשר לכתוב <span class="math">\(\beta=\alpha\omega_{n}^{k}\)</span>. יותר מכך: אם <span class="math">\(\omega_{n}^{k}\)</span> הוא שורש יחידה מסדר <span class="math">\(n\)</span> כלשהו, אז <span class="math">\(\left(\alpha\omega_{n}^{k}\right)^{n}=\alpha^{n}\cdot1=a\)</span>. המסקנה: אם ניקח שורש <strong>כלשהו</strong> של <span class="math">\(x^{n}-a\)</span>, לא משנה בכלל איזה, אז <strong>כל</strong> שורש של הפולינום מתקבל מהכפלה שלו בשורש יחידה פרימיטיבי, וכל הכפלה שלו בשורש יחידה פרימיטיבי נותנת שורש של הפולינום. המסקנה היא שאפשר לסמן ב-<span class="math">\(\sqrt[n]{a}\)</span> את אחד מהשורשים של <span class="math">\(x^{n}-a\)</span> באופן <strong>שרירותי לגמרי</strong> - לא משנה איזה שורש נבחר - ואז נקבל שכל השורשים של הפולינום הם בדיוק <span class="math">\(\omega_{n}^{k}\sqrt[n]{a}\)</span> עבור <span class="math">\(0\le k&lt;n\)</span>.</p>
<p>הדוגמא הפשוטה ביותר היא זו של שורשים "רגילים". למשל <span class="math">\(\sqrt{2}\)</span>. אנחנו יודעים שלמשוואה <span class="math">\(x^{2}-2=0\)</span> יש שני פתרונות: <span class="math">\(\sqrt{2}\)</span> ו-<span class="math">\(-\sqrt{2}\)</span>, כשהקונבנציה היא ש-<span class="math">\(\sqrt{2}\)</span> הוא הפתרון "החיובי". זה על פניו לא לגמרי מסתדר עם מה שאמרתי לפני רגע על כך שאפשר לסמן כל אחד מהשורשים בתור <span class="math">\(\sqrt{2}\)</span>, אבל זה בגלל שההקשר שבו אנחנו מדברים על <span class="math">\(\sqrt{2}\)</span> בדרך כלל הוא יותר <strong>ספציפי</strong>: זה ההקשר של <span class="math">\(\mathbb{R}\)</span>, שהוא <strong>שדה סדור</strong>. אפשר להשוות דברים ל-0 ולומר אם הם גדולים או קטנים יותר. בהקשר הכללי יותר של שדות זה לא קיים, ואם תחשבו על זה רגע - גם ההגדרה של "חיובי" ו"שלילי" היא מלכתחילה שרירותית. למה "שלילי" הוא מה שנמצא משמאל לציר <span class="math">\(y\)</span> ולא מה שמימין?</p>
<p>הדוגמא הבאה שקל לנו יחסית להבין היא של המשוואה <span class="math">\(x^{4}=16\)</span>. למשוואה הזו יש את הפתרון המתבקש <span class="math">\(x=2\)</span> וגם את <span class="math">\(x=-2\)</span>, אבל כדי לראות את כל הפתרונות צריך לערב גם מרוכבים, ומקבלים את הפתרונות <span class="math">\(\pm2i\)</span>. כלומר, כל פתרון מתקבל מלקיחת אחד מהפתרונות וכפל באברי הקבוצה <span class="math">\(\left\{ 1,-1,i,-i\right\} \)</span> של שורשי היחידה מסדר 4. הדוגמא הזו מעניינת, כי <span class="math">\(\mathbb{Q}\)</span> מכיל חלק מהפתרונות אבל לא את כולם; כדי שנקבל את כל הפתרונות, אנחנו חייבים להוסיף ל-<span class="math">\(\mathbb{Q}\)</span> גם את <span class="math">\(i\)</span>. הייתה לנו סיטואציה דומה בפוסט קודם, עם הפולינום <span class="math">\(x^{3}-2\)</span>; שם השורשים שלו הם <span class="math">\(\sqrt[3]{2}\)</span> ו-<span class="math">\(\omega_{3}\sqrt[3]{2}\)</span> ו-<span class="math">\(\omega_{3}^{2}\sqrt[3]{2}\)</span>. במקרה הזה, <span class="math">\(\mathbb{Q}\left(\sqrt[3]{2}\right)\)</span> הוא לא שדה הפיצול של הפולינום, אלא רק <span class="math">\(\mathbb{Q}\left(\omega_{3},\sqrt[3]{2}\right)\)</span>. זה מבהיר לנו שאם באופן כללי אנחנו רוצים ש-<span class="math">\(E=F\left(\sqrt[n]{a}\right)\)</span> תהיה הרחבת גלואה, אז צריך ש-<span class="math">\(F\)</span> <strong>כבר יכיל מראש</strong> את שורשי היחידה מסדר <span class="math">\(n\)</span>. לנו זה לא יפריע בכל מקרה, כי אם <span class="math">\(F\)</span> <strong>לא</strong> מכיל אותן, אפשר לבנות שרשרת של הרחבות: <span class="math">\(F\subseteq F\left(\omega_{n}\right)\subseteq F\left(\omega_{n}\right)\left(\sqrt[n]{a}\right)\)</span>. בשרשרת הזו כל איבר התקבל מקודמו על ידי הוספת שורש <span class="math">\(n\)</span>-י של פולינום, ולכן היא עדיין מהווה חלק לגיטימי משרשרת שמראה שהרחבה כלשהי היא רדיקלית. בנוסף לכך, <span class="math">\(F\left(\omega_{n}\right)/F\)</span> היא הרחבת גלואה (<strong>הרחבה ציקלוטומית</strong>) ועכשיו גם <span class="math">\(F\left(\omega_{n}\right)\left(\sqrt[n]{a}\right)/F\left(\omega_{n}\right)\)</span> תהיה הרחבת גלואה.</p>
<p>יפה, אז מעכשיו <span class="math">\(E=F\left(\sqrt[n]{a}\right)\)</span> היא הרחבת גלואה של <span class="math">\(F\)</span>, אבל מה חבורת הגלואה שלה יכולה להיות? אם <span class="math">\(\sigma\)</span> הוא אוטומורפיזם של <span class="math">\(E\)</span> שמשמר את <span class="math">\(F\)</span> אז בפרט הוא משמר את שורשי היחידה. לכן <span class="math">\(\sigma\left(\omega_{n}^{k}\sqrt[n]{a}\right)=\omega_{n}^{k}\sigma\left(\sqrt[n]{a}\right)\)</span>, מה שאומר שהערך של <span class="math">\(\sigma\)</span> על <strong>כל</strong> שורש של <span class="math">\(x^{n}-1\)</span> נקבע באופן יחיד על ידי הפעולה שלו על <span class="math">\(\sqrt[n]{a}\)</span>. האם זה אומר שיש <span class="math">\(n\)</span> אוטומורפיזמים, אחד שמעביר את <span class="math">\(\sqrt[n]{a}\)</span> לכל אחד מ-<span class="math">\(n\)</span> השורשים האפשריים של <span class="math">\(x^{n}-a\)</span>? ובכן, לא בהכרח. בואו נסתכל למשל על השדה <span class="math">\(\mathbb{Q}\left(i\right)\)</span> - כלומר, אחרי שהוספתי לרציונליים את שורשי היחידה מסדר 4. בשדה הזה ניקח את <span class="math">\(a=4\)</span> ונבנה את ההרחבה <span class="math">\(\mathbb{Q}\left(i,\sqrt[4]{4}\right)/\mathbb{Q}\left(i\right)\)</span>. כלומר, הוספנו שורש של הפולינום <span class="math">\(x^{4}-4\)</span>. עכשיו, מכיוון ש-<span class="math">\(4=2^{2}\)</span>, הרי ש-<span class="math">\(\sqrt[4]{4}=\sqrt{2}\)</span>, ולכן אנחנו מקבלים את ההרחבה <span class="math">\(\mathbb{Q}\left(i,\sqrt{2}\right)/\mathbb{Q}\left(i\right)\)</span> שהיא במובהק ממימד 2 כי הפולינום המינימלי של <span class="math">\(\sqrt{2}\)</span> מעל <span class="math">\(\mathbb{Q}\)</span> הוא ממעלה 2. כלומר, יש רק שני אוטומורפיזמים. מה השתבש?</p>
<p>ובכן, אם נפרק את <span class="math">\(x^{4}-4\)</span> לגורמים נקבל את הפולינום <span class="math">\(\left(x-\sqrt{2}\right)\left(x+\sqrt{2}\right)\left(x-i\sqrt{2}\right)\left(x+i\sqrt{2}\right)\)</span>. בינתיים הכל מתקדם לפי התוכנית - השורשים של הפולינום הם אכן שורש אחד קונקרטי (<span class="math">\(\sqrt{2}\)</span> למשל) כפול שורשי היחידה מסדר 4. רק מה, אם נכפול את זוג הגורמים הראשון והשני, ואת זוג הגורמים השלישי והרביעי, נקבל את הדבר הבא:</p>
<p><span class="math">\(\left(x^{2}-2\right)\left(x^{2}+2\right)\)</span></p>
<p>זו מכפלה של שני פולינומים ששניהם <strong>כבר שייכים</strong> ל-<span class="math">\(\mathbb{Q}\left(i\right)\)</span>. כלומר, <span class="math">\(x^{4}-4\)</span> הוא <strong>פריק</strong> מעל <span class="math">\(\mathbb{Q}\left(i\right)\)</span>, למרות שאין לו אף שורש בשדה הזה. תורת גלואה אומרת לנו שכל אוטומורפיזם של השדה מבצע פרמוטציה בין השורשים <strong>של כל גורם אי פריק</strong> של הפולינום; אי אפשר שהוא "יקפיץ" שורש מגורם אי פריק אחד לגורם אי פריק אחר.</p>
<p>והנה הסבר מפורש: נניח ש-<span class="math">\(\sigma\)</span> אוטומורפיזם של <span class="math">\(\mathbb{Q}\left(i,\sqrt{2}\right)\)</span> שמשמר את <span class="math">\(\mathbb{Q}\left(i\right)\)</span>. נניח לרגע בשלילה ש-<span class="math">\(\sigma\left(\sqrt{2}\right)=i\sqrt{2}\)</span>, אז אם נעלה את שני האגפים בריבוע, נקבל ש-</p>
<p><span class="math">\(2=\sigma\left(2\right)=\sigma\left(\sqrt{2}\right)^{2}=\left(i\sqrt{2}\right)^{2}=-2\)</span></p>
<p>וזו סתירה מפורשת שנובעת מכך שכבר הריבוע של ה"יוצר" <span class="math">\(\sqrt{2}\)</span> שלנו שייך לשדה הבסיס ש-<span class="math">\(\sigma\)</span> מחוייבת לשמר.</p>
<p>אז <span class="math">\(\sigma\)</span> לא בהכרח מסוגלת להעביר את <span class="math">\(\sqrt[n]{a}\)</span> <strong>לכל</strong> שורש אחר של <span class="math">\(x^{n}-a\)</span>, אבל כשהיא כן מעבירה את <span class="math">\(\sqrt[n]{a}\)</span> למשהו, זה יהיה לאיבר מהצורה <span class="math">\(\omega_{n}^{k}\sqrt[n]{a}\)</span>. אם <span class="math">\(\sigma\left(\sqrt[n]{a}\right)=\omega_{n}^{k}\sqrt[n]{a}\)</span> אפשר לסמן את <span class="math">\(\sigma\)</span> בתור <span class="math">\(\sigma_{k}\)</span>. קל לראות ש-<span class="math">\(\sigma_{k}\sigma_{t}=\sigma_{k+t}\)</span> כשהחיבור מתבצע מודולו <span class="math">\(n\)</span>, ולכן יש לנו איזומורפיזם בין <span class="math">\(\text{Gal}\left(F\left(\sqrt[n]{a}\right)/F\right)\)</span> ובין <strong>תת-חבורה </strong>של <span class="math">\(\mathbb{Z}_{n}\)</span>. תת-חבורה של חבורה ציקלית היא בעצמה ציקלית, מה שמסיים את הכיוון הזה של ההוכחה: הראינו שחבורת גלואה של כל הרחבה רדיקלית היא חבורה ציקלית, בתנאי שהשדה שאותו מרחיבים כבר מכיל את שורשי היחידה הרלוונטיים.</p>
<h2>תגידו יפה שלום לרזולבנטה של לגראנז'</h2>
<p>לפני גלואה וגם לפני אבל ורופיני, לגראנז' כבר התעסק עם התעלומה של פתרון משווואות פולינומיות. לומר מה בדיוק עשה - זה עניין לפוסט נפרד שיעסוק בהיסטוריה של הנושא, אבל אפשר לומר שבזכות לגראנז' היה לבאים אחריו קרש קפיצה אל התגליות היפות שלהם. <strong>משפט לגראנז'</strong> בתורת החבורות נולד מתוך העבודה הזו של לגראנז', וכך גם המושג שאני רוצה לתאר עכשיו - <strong>הרזולבנטה</strong>. שוב, לא אכנס כרגע לשאלה מה בדיוק לגראנז' ניסה להשיג באמצעותה, אלא את מה שהיא הולכת לתת לנו עכשיו - היא תוכיח לנו שאם <span class="math">\(E/F\)</span> היא הרחבת גלואה עם חבורת גלואה <span class="math">\(\mathbb{Z}_{n}\)</span> ו-<span class="math">\(F\)</span> מכיל את שורשי היחידה מסדר <span class="math">\(n\)</span>, והמציין שלו לא מחלק את <span class="math">\(n\)</span> - אז במקרה זה, <span class="math">\(E=F\left(\sqrt[n]{a}\right)\)</span> עבור <span class="math">\(a\in F\)</span> כלשהו. כלומר, "כל הרחבה ציקלית היא רדיקלית", כאשר "הרחבה ציקלית" זו הרחבה עם חבורת גלואה ציקלית, ואני מטאטא מתחת לשטיח את הפרטים הטכניים של שורשי היחידה והמציין.</p>
<p>אני בעצמי כבר לא זוכר את זה, אבל הזכרתי מתישהו בחטף את המושג של <strong>עקבה</strong> בתורת גלואה - העקבה (Trace) של איבר <span class="math">\(a\in E\)</span> בהרחבת גלואה <span class="math">\(E/F\)</span> הוא הסכום <span class="math">\(\sum_{\sigma\in\text{Gal}\left(E/F\right)}\sigma\left(a\right)\)</span>, והפואנטה איתו היא שהוא שייך ל-<span class="math">\(F\)</span>; קל לראות את זה אם מפעילים איבר כללי של חבורת הגלואה של <span class="math">\(E/F\)</span> על הסכום הזה; בזכות התכונות של חבורה, נקבל בדיוק את אותו הסכום שוב, ולכן העקבה שייכת לשדה השבת של חבורת הגלואה של <span class="math">\(E/F\)</span>, שהיא <span class="math">\(F\)</span>.</p>
<p>הרזולבנטה של לגרנאז' מזכירה מאוד את זה, פרט לכך שאנחנו מכניסים לתוך הסכום הזה גם חזקות של שורש יחידה. מכיוון שבמקרה שלנו, <span class="math">\(\text{Gal}\left(E/F\right)\)</span> היא ציקלית, אפשר לקחת לה יוצר <span class="math">\(\sigma\)</span> ואז אפשר לכתוב את העקבה בתור <span class="math">\(\sum_{k=0}^{n-1}\sigma^{k}\left(a\right)\)</span>. הרזולבנטה תהיה כמעט אותו דבר, אבל כשמכניסים לתמונה <span class="math">\(\omega\)</span> שהוא שורש יחידה מסדר <span class="math">\(n\)</span>:</p>
<p><span class="math">\(\left(a,\omega\right)\triangleq\sum_{k=0}^{n-1}\omega^{k}\sigma^{k}\left(a\right)=a+\omega\sigma\left(a\right)+\dots+\omega^{n-1}\sigma^{n-1}\left(a\right)\)</span></p>
<p>אם תרצו, אפשר לחשוב על זה כאילו העובדה ש-<span class="math">\(\text{Gal}\left(E/F\right)\)</span> היא ציקלית מאפשרת לנו "לתאם" בין החזקות של <span class="math">\(\omega\)</span> ובין האוטומורפיזם שמופעל על <span class="math">\(a\)</span> בכל אחד מהאיברים בסכום.</p>
<p>הרזולבנטה, אם כן, היא איבר ב-<span class="math">\(E\)</span> שמחושב מתוך <span class="math">\(a,\omega\)</span> איכשהו. מה שהולך לעניין אותנו הוא מה קורה לאיבר הזה כשמפעילים עליו את <span class="math">\(\sigma\)</span>, היוצר של חבורת הגלואה של <span class="math">\(E/F\)</span>. מה שיקרה הוא שהסכום שמגדיר את הרזולבנטה "יזוז צעד אחד הצידה":</p>
<p><span class="math">\(\sigma\left(\left(a,\omega\right)\right)=\sigma\left(\sum_{k=0}^{n-1}\omega^{k}\sigma^{k}\left(a\right)\right)=\)</span></p>
<p><span class="math">\(=\sum_{k=0}^{n-1}\omega^{k}\sigma^{k+1}\left(a\right)=\omega^{-1}\sum_{k=0}^{n-1}\omega^{k+1}\sigma^{k+1}\left(a\right)\)</span></p>
<p>וכעת מגיע הפאנץ': הציקליות ה"משותפת" הן של <span class="math">\(\sigma\)</span> והן של <span class="math">\(\omega\)</span>, שנובעת מכך ש-<span class="math">\(\sigma^{n}=\text{id}\)</span> ו-<span class="math">\(\omega^{n}=1\)</span>; היא מביאה לכך ש-<span class="math">\(\omega^{n}\sigma^{n}\left(a\right)=\omega^{0}\sigma^{0}\left(a\right)\)</span>, ולכן</p>
<p><span class="math">\(\omega^{-1}\sum_{k=0}^{n-1}\omega^{k+1}\sigma^{k+1}\left(a\right)=\omega^{-1}\sum_{k=1}^{n}\omega^{k}\sigma^{k}\left(a\right)=\)</span></p>
<p><span class="math">\(=\omega^{-1}\sum_{k=0}^{n-1}\omega^{k}\sigma^{k}\left(a\right)=\omega^{-1}\left(a,\omega\right)\)</span></p>
<p>כלומר, להפעיל את <span class="math">\(\sigma\)</span> על הרזולבנטה זה כמו לכפול אותה ב-<span class="math">\(\omega^{-1}\)</span>. כעת, בואו נסתכל על האיבר <span class="math">\(\left(a,\omega\right)^{n}\)</span>. האיבר הזה הוא הרזולבנטה (הרזולבנטה היא איבר ב-<span class="math">\(E\)</span>) כשמעלים אותה בחזקת <span class="math">\(n\)</span>. מה קורה כשמפעילים את <span class="math">\(\sigma\)</span> על האיבר הזה? ובכן, מקבלים:</p>
<p><span class="math">\(\sigma\left(\left(a,\omega\right)^{n}\right)=\left(\sigma\left(a,\omega\right)\right)^{n}=\left(\omega^{-1}\left(a,\omega\right)\right)^{n}=\)</span></p>
<p><span class="math">\(\left(\omega^{n}\right)^{-1}\left(a,\omega\right)=\left(a,\omega\right)\)</span></p>
<p>במילים אחרות, <span class="math">\(\left(a,\omega\right)^{n}\)</span> מקובע על ידי <span class="math">\(\sigma\)</span>, ומכיוון ש-<span class="math">\(\sigma\)</span> יוצרת את כל <span class="math">\(\text{Gal}\left(E/F\right)\)</span> אז <span class="math">\(\left(a,\omega\right)^{n}\)</span> שייך לשדה השבת של <span class="math">\(\text{Gal}\left(E/F\right)\)</span> ומכיוון שזו הרחבת גלואה אז שדה השבת הזה הוא <strong>בדיוק</strong> <span class="math">\(F\)</span>. קיבלנו ש-<span class="math">\(\left(a,\omega\right)^{n}\in F\)</span>, בדיוק כמו שקורה עם העקבה. עכשיו, מה יש לנו? איבר שהחזקה ה-<span class="math">\(n\)</span>-ית שלו שייכת ל-<span class="math">\(F\)</span>, והוא עצמו שייך ל-<span class="math">\(E\)</span>? זה נותן תחושה ש-<span class="math">\(\left(a,\omega\right)^{n}\)</span> הוא מועמד טוב להיות האיבר שהוספת שורש <span class="math">\(n\)</span>-י שלו יוצרת את כל <span class="math">\(E\)</span> - איבר שאם אוכיח שקיים, הוכחתי ש-<span class="math">\(E/F\)</span> היא הרחבה רדיקלית פרימיטיבית. העניין הוא שאני צריך כאן יותר מאשר תחושה, כי זה פשוט לא יעבוד בהכרח בלי הנחות נוספות. המזל שלי הוא שההגדרה של הרזולבנטה השאירה לי מרחב תמרון בבחירה של ה-<span class="math">\(a\in E\)</span> שיוצר אותה.</p>
<p>בואו נשכח לרגע מרזולבנטה ונשאל שאלה כללית יותר בתורת גלואה: תהא <span class="math">\(E/F\)</span> הרחבת גלואה ויהא <span class="math">\(a\in E\)</span>. מה ישכנע אותנו ש-<span class="math">\(E=F\left(a\right)\)</span>? ובכן, הנה דבר אחד שיעבוד: נניח שלכל <span class="math">\(\sigma\in\text{Gal}\left(E/F\right)\)</span> כך ש-<span class="math">\(\sigma\ne\text{id}\)</span> מתקיים <span class="math">\(\sigma\left(a\right)\ne a\)</span>, כלומר <span class="math">\(a\)</span> לא מקובע על ידי אף איבר לא טריוויאלי בחבורת הגלואה של <span class="math">\(E/F\)</span>. אני טוען שזה מספיק כדי להוכיח ש-<span class="math">\(E=F\left(a\right)\)</span>. למה? ובכן, <span class="math">\(F\left(a\right)\subseteq E\)</span> תמיד, אבל על פי המשפט היסודי של תורת גלואה, <span class="math">\(\text{Gal}\left(E/F\left(a\right)\right)\)</span> היא תת-חבורה של <span class="math">\(\text{Gal}\left(E/F\right)\)</span>. כל איבר של <span class="math">\(\text{Gal}\left(E/F\left(a\right)\right)\)</span> מקבע את כל השדה <span class="math">\(F\left(a\right)\)</span> ובפרט מקבע את <span class="math">\(a\)</span>, וכבר אמרנו שהאיבר היחיד שעושה זאת הוא <span class="math">\(\text{id}\)</span>. המסקנה היא ש-<span class="math">\(\text{Gal}\left(E/F\left(a\right)\right)\)</span> היא החבורה הטריוויאלית מסדר 1, ולכן <span class="math">\(\left[E:F\left(a\right)\right]=1\)</span>, כלומר <span class="math">\(E=F\left(a\right)\)</span>.</p>
<p>חזרה לרזולבנטה - מה שאני צריך לעשות הוא למצוא איברים <span class="math">\(a,\omega\)</span> כך שהרזולבנטה <span class="math">\(\left(a,\omega\right)\)</span> תקיים ש-<span class="math">\(\sigma^{k}\left(\left(a,\omega\right)\right)\ne\left(a,\omega\right)\)</span> לכל <span class="math">\(1\le k\le n-1\)</span>. זה יוכיח ש-<span class="math">\(E=F\left(\left(a,\omega\right)\right)\)</span>, ובמקרה שלנו, אם אגדיר <span class="math">\(b=\left(a,\omega\right)^{n}\)</span> אז <span class="math">\(b\in F\)</span> ואני אקבל ש-<span class="math">\(E=F\left(\sqrt[n]{b}\right)\)</span>. מה שיסיים את ההוכחה.</p>
<p>על פניו לא מצפה לנו בעיה מהותית: ראינו כבר ש-<span class="math">\(\sigma^{k}\left(\left(a,\omega\right)\right)=\omega^{-k}\left(a,\omega\right)\)</span>, כך שכל מה שעלינו לעשות הוא לבחור את <span class="math">\(a,\omega\)</span> כדי למנוע את האפשרות שיקרה משהו כזה, עבור <span class="math">\(0\le k&lt;t\le n-1\)</span>:</p>
<p><span class="math">\(\omega^{-k}\left(a,\omega\right)=\omega^{-t}\left(a,\omega\right)\)</span></p>
<p>יש שתי אפשרויות שעלולות לגרום לזה לקרות:</p>
<ul>
    <li><span class="math">\(\omega\)</span> אינו שורש יחידה <strong>פרימיטיבי</strong> מסדר <span class="math">\(n\)</span>, כלומר לא כל החזקות <span class="math">\(\omega^{0},\omega^{1},\omega^{2},\dots,\omega^{n-1}\)</span> שונות זו מזו. אין כאן בעיה כי <strong>אני בוחר</strong> איזה <span class="math">\(\omega\)</span> לקחת; אני כן אקח שורש יחידה פרימיטיבי.</li>
    <li><span class="math">\(\left(a,\omega\right)=0\)</span>. בואו נדבר על זה.</li>
</ul>
<p>האפשרות שיתקיים <span class="math">\(\left(a,\omega\right)=0\)</span> אינה מופרכת כלל. זה בהחלט קורה, למשל, אם <span class="math">\(a=1\)</span> ואז <span class="math">\(\left(a,\omega\right)=1+\omega+\dots+\omega^{n-1}=\frac{\omega^{n}-1}{\omega-1}=\frac{1-1}{\omega-1}=0\)</span>. למעשה, אני הולך לגייס טיעון כבד משקל כדי לומר שקיים <span class="math">\(a\)</span> עבורו זה <strong>לא</strong> קורה. אם נחשוב על זה לרגע, רזולבנטה היא <strong>צירוף לינארי</strong> של הפעלות של אברי גלואה על <span class="math">\(a\)</span>, כשהמקדמים של הצירוף הלינארי הזה הם החזקות של <span class="math">\(\omega\)</span>. אז בואו נשכח לרגע מ-<span class="math">\(a\)</span> ונסתכל על צירוף לינארי של אוטומורפיזמים:</p>
<p><span class="math">\(\sigma^{0}+\omega\sigma+\omega^{2}\sigma^{2}+\dots+\omega^{n-1}\sigma^{n-1}\)</span></p>
<p>העניין הוא <a href="https://gadial.net/2018/05/07/fields_and_groups_collide/">שהוכחתי פה בעבר</a> שאוטומורפיזמים של שדה הם בלתי תלויים לינארית (אפילו לא צריך הרחבת גלואה לשם כך). זה אומר ש-<span class="math">\(\sigma^{0}+\omega\sigma+\omega^{2}\sigma^{2}+\dots+\omega^{n-1}\sigma^{n-1}\ne0\)</span>, כלומר קיים קלט לפונקציה-שהיא-סכום באגף שמאל שלא מאפס אותו. לקלט הזה אקרא <span class="math">\(a\)</span>, ואחרי שאני מציב אותו בסכום אני מקבל בדיוק את <span class="math">\(\left(a,\omega\right)\)</span>. זה מסיים את ההוכחה: <span class="math">\(\left(a,\omega\right)\)</span> הוא האיבר שיוצר את <span class="math">\(E/F\)</span>.</p>
<p>האם זה מסיים את המשפט של גלואה? הו, אפילו לא קרוב.</p>
<h2>הוכחת המשפט של גלואה</h2>
<p>בואו נזכיר מה <strong>כבר</strong> הוכחנו, ומה אנחנו <strong>רוצים</strong> להוכיח. מה ש<strong>כבר</strong> הוכחנו הוא שאם <span class="math">\(F\)</span> הוא שדה ממציין 0 (אפשר גם מציינים אחרים מסויימים אבל נעזוב את זה) שכולל את כל שורשי היחידה מסדר <span class="math">\(n\)</span>, אז:</p>
<ul>
    <li>אם <span class="math">\(E/F\)</span> הרחבת גלואה עם חבורת גלואה <span class="math">\(\mathbb{Z}_{n}\)</span> אז <span class="math">\(E=F\left(\sqrt[n]{a}\right)\)</span> עבור <span class="math">\(a\in F\)</span>.</li>
    <li>אם <span class="math">\(E=F\left(\sqrt[n]{a}\right)\)</span> עבור <span class="math">\(a\in F\)</span> אז <span class="math">\(E/F\)</span> הרחבת גלואה עם חבורת גלואה <span class="math">\(\mathbb{Z}_{d}\)</span> כך ש-<span class="math">\(d|n\)</span>.</li>
</ul>
<p>מה שאנחנו <strong>רוצים</strong> להוכיח הוא משפט שנוגע לפולינומים:</p>
<ul>
    <li><span class="math">\(p\left(x\right)\)</span> פתיר על ידי רדיקלים אם ורק אם חבורת הגלואה שלו פתירה.</li>
</ul>
<p>נטפל בכל כיוון בנפרד. <strong>לאט מאוד ובזהירות מאוד</strong>.</p>
<p>ובכן, ראשית נניח ש-<span class="math">\(p\left(x\right)\)</span> פתיר על ידי רדיקלים. זה אומר שלכל <span class="math">\(a\)</span> בשדה הפיצול של <span class="math">\(p\)</span> שמקיים <span class="math">\(p\left(a\right)=0\)</span>, מתקיים ש-<span class="math">\(a\in E\)</span> כך ש-<span class="math">\(E/F\)</span> הרחבה רדיקלית. בשלב הראשון, נרצה להראות למה אפשר להניח ש-<span class="math">\(E/F\)</span> גלואה עם חבורת גלואה פתירה. השלב הראשון הזה יהיה קשה למדי מבחינה טכנית, אז בואו לא נתייאש.</p>
<p>העובדה ש-<span class="math">\(E/F\)</span> היא הרחבה רדיקלית אומרת לנו בדיוק את הדבר הבא: קיימת סדרת תת-שדות, <span class="math">\(F=E_{0}\subseteq E_{1}\subseteq E_{2}\subseteq\dots\subseteq E_{n}=E\)</span>, כך ש-<span class="math">\(E_{i+1}=E_{i}\left(\sqrt[k_{i}]{a_{i}}\right)\)</span> עבור <span class="math">\(a_{i}\in E_{i}\)</span>. מה שאנחנו <strong>לא</strong> יודעים כרגע:</p>
<ul>
    <li>לא יודעים ש-<span class="math">\(E/F\)</span> היא גלואה בכלל.</li>
    <li>לא יודעים שב-<span class="math">\(E_{i}\)</span> יש שורשי יחידה.</li>
    <li>לא יודעים ש-<span class="math">\(E_{i+1}/E_{i}\)</span> היא הרחבה עם חבורת גלואה ציקלית.</li>
</ul>
<p>אנחנו לא יודעים את כל אלו כי הם לא בהכרח נכונים בכלל; אנחנו נרצה לקחת את סדרת ההרחבות הקיימת ולבנות מתוכה סדרה חדשה, טובה יותר, שכן תקיים את כל אלו. ראשית, ניקח <strong>סגור גלואה</strong> <span class="math">\(K/E\)</span>, כלומר את ההרחבה הקטנה ביותר של <span class="math">\(E\)</span> שהיא גלואה מעל <span class="math">\(F\)</span>. עכשיו, אני ארצה להראות שגם <span class="math">\(K/F\)</span> היא הרחבה רדיקלית. לצורך כך תהא <span class="math">\(G=\text{Gal}\left(K/F\right)\)</span> ויהא <span class="math">\(\sigma\in G\)</span> ונסתכל על סדרת ההרחבות שמתקבלת מ-<span class="math">\(E/F\)</span> כש"מזיזים את הכל" בעזרת <span class="math">\(\sigma\)</span>: סדרת ההרחבות</p>
<p><span class="math">\(F=\sigma\left(E_{0}\right)\subseteq\sigma\left(E_{1}\right)\subseteq\dots\subseteq\sigma\left(E_{n}\right)=\sigma\left(E\right)\)</span></p>
<p>אם <span class="math">\(E_{i+1}=E_{i}\left(\sqrt[k_{i}]{a_{i}}\right)\)</span> אז <span class="math">\(\sigma\left(E_{i+1}\right)=\sigma\left(E_{i}\right)\left(\sigma\left(\sqrt[k_{i}]{a_{i}}\right)\right)\)</span> ולכן גם הסדרה החדשה היא סדרת הרחבות רדיקליות פרימיטיביות ולכן <span class="math">\(\sigma\left(E\right)/F\)</span> הוא אכן הרחבה רדיקלית. איך זה עזר לנו? כי עכשיו אפשר לקחת את <strong>הקומפוזיטום</strong> של כל השדות <span class="math">\(\sigma\left(E\right)\)</span> כך ש-<span class="math">\(\sigma\in G\)</span>; הקומפוזיטום הזה הוא השדה הקטן ביותר שמכיל את כל ה-<span class="math">\(\sigma\left(E\right)\)</span> הללו. מכיוון ש-<span class="math">\(K\)</span> הוא השדה שמעליו מוגדרים כל האוטומורפיזמים <span class="math">\(\sigma\)</span> הללו, הרי ש-<span class="math">\(K\)</span> מכיל את כל ה-<span class="math">\(\sigma\left(E\right)\)</span> הללו ולכן <span class="math">\(K\)</span> מכיל את הקומפוזיטום. מצד שני, כל ה-<span class="math">\(\sigma\)</span>-ות הללו הן אוטומורפיזמים של הקומפוזיטום (זה, כמובן, תרגיל לא טריוויאלי בפני עצמו) כך שגודל חבורת האוטומורפיזמים של הקומפוזיטום שמשמרים את <span class="math">\(F\)</span> הוא <strong>לפחות</strong> המימד שלו מכל <span class="math">\(F\)</span> - זה גורר שהוא חייב להיות שווה ל-<span class="math">\(K\)</span> עצמו.</p>
<p>זה עדיין לא מסיים את השלב הזה, כי אני רוצה לומר ש-<span class="math">\(K\)</span> הוא הרחבה רדיקלית, וכרגע ראיתי רק שהוא קומפוזיטום של הרחבות רדיקליות. מכיוון שלקחתי קומפוזיטום של מספר סופי של הרחבות, מספיק להסביר למה עובד עבור שתיים ומכאן להמשיך באינדוקציה. ובכן, בואו ניקח שתי הרחבות רדיקליות של שדה <span class="math">\(F\)</span>:</p>
<p><span class="math">\(F=E_{0}\subseteq E_{1}\subseteq E_{2}\subseteq\dots\subseteq E_{n}=E\)</span></p>
<p><span class="math">\(F=K_{0}\subseteq K_{1}\subseteq K_{2}\subseteq\dots\subseteq K_{m}=K\)</span></p>
<p>אני רוצה להראות ש-<span class="math">\(EK/F\)</span> רדיקלית. ראשית, שימו לב לכך שאם אני מצרף את <span class="math">\(K_{1}\)</span> לכל השדות בהרחבה הראשונה, עדיין קיבלתי הרחבה רדיקלית:</p>
<p><span class="math">\(F\subseteq E_{0}K_{1}\subseteq E_{1}K_{1}\subseteq E_{2}K_{1}\subseteq\dots\subseteq E_{n}K_{1}=EK_{1}\)</span></p>
<p>זה עובד מהסיבה הבאה: <span class="math">\(E_{0}K_{1}/F\)</span> זו פשוט ההרחבה <span class="math">\(K_{1}/F\)</span> (הרי <span class="math">\(E_{0}=F\subseteq K_{1}\)</span>) שאנחנו יודעים שהיא רדיקלית פרימיטיבית. כעת, <span class="math">\(E_{i+1}K_{1}/E_{i}K_{1}\)</span> היא רדיקלית פרימיטיבית מאותה הסיבה ש-<span class="math">\(E_{i+1}/E_{i}\)</span> היא כזו: <span class="math">\(E_{i+1}K_{1}=E_{i}K_{1}\left(\sqrt[k_{i}]{a_{i}}\right)\)</span>. כך זה ימשיך לעבוד לכל אורך סדרת השדות, ונקבל ש-<span class="math">\(EK_{1}/F\)</span> היא רדיקלית. ואז נעשה את זה שוב, ונקבל ש-<span class="math">\(EK_{1}K_{2}=EK_{2}\)</span> רדיקלית, וכן הלאה עד ל-<span class="math">\(EK/F\)</span>. זה מסיים, בנפנוף ידיים, את הטענה הבאה:</p>
<ul>
    <li>אם <span class="math">\(E/F\)</span> הרחבה רדיקלית ניתן להניח שהיא גלואה.</li>
</ul>
<p>עכשיו צריך לדבר על שורשי יחידה. כמקודם, מה שיש לנו כרגע הוא סדרה של הרחבות:</p>
<p><span class="math">\(F=E_{0}\subseteq E_{1}\subseteq E_{2}\subseteq\dots\subseteq E_{n}=E\)</span></p>
<p>כל הרחבה מתקבלת מקודמתה על ידי הוספת שורש: <span class="math">\(E_{i+1}=E_{i}\left(\sqrt[k_{i}]{a_{i}}\right)\)</span>. מי שחשוב לי פה הוא ה-<span class="math">\(k_{i}\)</span> - הסדר של השורש שהוספנו. כדי שהכל יתנהג נחמד בהמשך, אני אצטרך ש-<span class="math">\(F\)</span> כבר יכיל את שורשי היחידה מסדר <span class="math">\(k_{i}\)</span>. אז אני אוסיף ל-<span class="math">\(F\)</span> את שורשי היחידה מסדר <span class="math">\(k_{i}\)</span> <strong>לכל</strong> <span class="math">\(k_{i}\)</span> בסדרה (למשל, נוסיף את שורשי היחידה מסדר 3, 8 ו-11 אם ההרחבות בוצעו בעזרת <span class="math">\(\sqrt[3]{a_{1}}\)</span> ו-<span class="math">\(\sqrt[8]{a_{2}}\)</span> ו-<span class="math">\(\sqrt[11]{a_{3}}\)</span>). ונקבל שדה חדש <span class="math">\(F^{\prime}\)</span>. ההרחבה <span class="math">\(F^{\prime}/F\)</span> היא כמובן רדיקלית (היא התקבלה משרשרת של הוספת שורשים) ולכן נשאר להראות שההרחבה הבאה רדיקלית:</p>
<p><span class="math">\(F^{\prime}=F^{\prime}E_{0}\subseteq F^{\prime}E_{1}\subseteq F^{\prime}E_{2}\subseteq\dots\subseteq F^{\prime}E_{n}=F^{\prime}E\)</span></p>
<p>הרדיקליות של ההרחבה נובעת מאותם טיעונים כמו קודם. מה שצריך להיזהר הוא שלא נאבד את זה שההרחבה היא <strong>גלואה</strong>; זה נובע מכך ש-<span class="math">\(F^{\prime}/F\)</span> היא גלואה (כי <span class="math">\(F^{\prime}\)</span> הוא שדה הפיצול של הפולינום ששורשיו הם כל שורשי היחידה הרלוונטיים) ומכך שקומפוזיטום של הרחבות גלואה הוא הרחבת גלואה (את זה הוכחתי <a href="https://gadial.net/2018/06/30/finite_fields_and_primitive_element_theorem/">בפוסט הקודם</a>).</p>
<p>אז סיימנו את הטענה הבאה:</p>
<ul>
    <li>אם <span class="math">\(E/F\)</span> רדיקלית אז אפשר להניח ש-<span class="math">\(E/F\)</span> גלואה ו-<span class="math">\(F\)</span> כולל את כל שורשי היחידה מהסדר שמתאים להרחבות הרדיקליות הפרימיטיביות ב-<span class="math">\(E/F\)</span>.</li>
</ul>
<p>המסקנה היא שאם <span class="math">\(F=E_{0}\subseteq E_{1}\subseteq E_{2}\subseteq\dots\subseteq E_{n}=E\)</span> היא סדרת ההרחבות הרלוונטית, אז <span class="math">\(E_{i+1}/E_{i}\)</span> היא הרחבה ציקלית.</p>
<p>האם סיימנו? <strong>עדיין לא</strong>. מה שהוכחנו הוא שאם <span class="math">\(a\)</span> הוא שורש <strong>כלשהו</strong> של הפולינום <span class="math">\(p\left(x\right)\)</span> אז קיימת לו הרחבה רדיקלית עם התכונות היפות שתיארנו. אבל אנחנו רוצים הרחבה שתעבוד עבור <strong>כל השורשים</strong> של <span class="math">\(p\left(x\right)\)</span> בו-זמנית. התעלול הוא שוב ביצוע קומפוזיטום של הרחבות באופן הדרגתי, כפי שתיארתי קודם, וזה באמת מסיים. אני יכול לטעון את הטענה הבאה:</p>
<ul>
    <li>אם <span class="math">\(p\left(x\right)\)</span> פתיר על ידי רדיקלים אז קיימת הרחבת גלואה <span class="math">\(E/F\)</span> שכוללת את כל שורשי <span class="math">\(p\left(x\right)\)</span>, וקיימת סדרת תת-שדות <span class="math">\(F=E_{0}\subseteq E_{1}\subseteq E_{2}\subseteq\dots\subseteq E_{n}=E\)</span> כך שההרחבה <span class="math">\(E_{i+1}/E_{i}\)</span> ציקלית לכל <span class="math">\(0\le i&lt;n\)</span>.</li>
</ul>
<p>בואו נסמן <span class="math">\(G=\text{Gal}\left(E/F\right)\)</span> ו-<span class="math">\(G_{i}=\text{Gal}\left(E/E_{i}\right)\)</span>. כלומר, קיבלנו סדרה של תת-חבורות <span class="math">\(\left\{ e\right\} =G_{n}\subseteq G_{n-1}\subseteq\dots\subseteq G_{0}=G\)</span>.</p>
<p>עכשיו, בואו וניזכר במשפט היסודי של תורת גלואה. המשפט הזה אומר לנו שעבור מגדל ההרחבות הבא:</p>
<p><span class="math">\(E_{i}\subseteq E_{i+1}\subseteq E\)</span></p>
<p>מתקיים הקשר הבא בין חבורות הגלואה הרלוונטיות:</p>
<p><span class="math">\(\text{Gal}\left(E_{i+1}/E_{i}\right)\cong\text{Gal}\left(E/E_{i}\right)/\text{Gal}\left(E/E_{i+1}\right)=G_{i}/G_{i+1}\)</span></p>
<p>מכיוון שבמקרה שלנו אנחנו יודעים ש-<span class="math">\(\text{Gal}\left(E_{i+1}/E_{i}\right)\)</span> היא ציקלית, המסקנה היא ש-<span class="math">\(G_{i}/G_{i+1}\)</span> היא ציקלית. כעת, הנה טענה שאני דוחה לפוסט הבא, כי היא טענה בתורת החבורות נטו:</p>
<ul>
    <li>אם <span class="math">\(G\)</span> חבורה <strong>סופית</strong> אז <span class="math">\(G\)</span> פתירה אם ורק אם קיימת סדרה של תת-חבורות <span class="math">\(\left\{ e\right\} =G_{0}\subseteq G_{1}\subseteq G_{2}\subseteq\dots\subseteq G_{n}=G\)</span> כך ש-<span class="math">\(G_{i+1}/G_{i}\)</span> ציקלית לכל <span class="math">\(0\le i&lt;n\)</span> (שימו לב שהפכתי פה את האינדקסים).</li>
</ul>
<p>אז נהדר! קיבלנו ש-<span class="math">\(G\)</span> שלנו פתירה! האם סיימנו? ובכן <strong>לא! </strong></p>
<p>המשפט שאני רוצה להוכיח הוא:</p>
<ul>
    <li>אם <span class="math">\(p\left(x\right)\)</span> פתיר על ידי רדיקלים אז חבורת הגלואה של <span class="math">\(p\left(x\right)\)</span> פתירה.</li>
</ul>
<p>מה שהוכחתי כרגע היה:</p>
<ul>
    <li>אם <span class="math">\(p\left(x\right)\)</span> פתיר על ידי רדיקלים אז שדה הפיצול של <span class="math">\(p\left(x\right)\)</span> מוכל בשדה <span class="math">\(E\)</span> כך ש-<span class="math">\(E/F\)</span> הרחבת גלואה עם חבורת גלואה פתירה.</li>
</ul>
<p>אנחנו רוצים להראות שזו חבורת הגלואה <strong>של שדה הפיצול</strong> שפתירה. שדה הפיצול הוא תת-שדה, <span class="math">\(F\subseteq K\subseteq E\)</span>, הוא לא בהכרח שווה ל-<span class="math">\(E\)</span>. בשלב הזה כבר מתחשק לי לבכות, אבל האמת היא שהמצב לא נורא במיוחד. אני יודע בזכות המשפט היסודי שש-<span class="math">\(\text{Gal}\left(K/F\right)\cong\text{Gal}\left(E/F\right)/\text{Gal}\left(E/K\right)\)</span>, ואני יודע ש-<span class="math">\(\text{Gal}\left(E/F\right)\)</span> היא כן חבורה פתירה. כל מה שנשאר לי לעשות הוא לדחות לפוסט הבא את הוכחת הטענה</p>
<ul>
    <li>חבורת מנה של חבורה פתירה היא חבורת פתירה.</li>
</ul>
<p>ועכשיו באמת סיימתי! כלומר, סיימתי כיוון <strong>אחד</strong> של ההוכחה. יש גם כיוון שני, קל יותר:</p>
<ul>
    <li>אם חבורת הגלואה של <span class="math">\(p\left(x\right)\)</span> פתירה, אז <span class="math">\(p\left(x\right)\)</span> פתיר על ידי רדיקלים.</li>
</ul>
<p>ההוכחה מאוד מזכירה את הכיוון הקודם. נסמן את שדה הפיצול של <span class="math">\(p\left(x\right)\)</span> בתור <span class="math">\(E\)</span>, אז ההרחבה <span class="math">\(E/F\)</span> היא בעלת חבורת גלואה פתירה <span class="math">\(G\)</span>. תוך שימוש בטענה שחבורה סופית היא פתירה אם ורק אם קיימת שרשרת חבורות שמקיימת כך וכך, נקבל שיש <span class="math">\(\left\{ e\right\} =G_{n}\subseteq G_{n-1}\subseteq\dots\subseteq G_{0}=G\)</span> כך ש-<span class="math">\(G_{i}/G_{i+1}\)</span> ציקלית. עכשיו נגדיר את <span class="math">\(E_{i}\)</span> להיות שדה השבת ב-<span class="math">\(E\)</span> של <span class="math">\(G_{i}\)</span>, ונקבל סדרה של שדות <span class="math">\(F=E_{0}\subseteq E_{1}\subseteq\dots\subseteq E_{n}=E\)</span> כמקודם. הדבר היחיד שמונע ממני להגדיר שזו שרשרת הרחבות רדיקלית היא העובדה שבשדות הללו לא בהכרח יש את שורשי היחידה המתאימים, אז מה שנעשה הוא לנקוט באותו תעלול כמו קודם - נרחיב את <span class="math">\(F\)</span> על ידי הוספת כל שורשי היחידה הדרושים, ונקבל שדה <span class="math">\(F\subseteq F^{\prime}\)</span>, ושרשרת ההרחבות שלנו תיראה כעת כך:</p>
<p><span class="math">\(F\subseteq E_{0}F^{\prime}\subseteq E_{1}F^{\prime}\subseteq\dots\subseteq E_{n}F^{\prime}=EF^{\prime}\)</span></p>
<p>כדי לסיים, צריך להשתכנע שכל ההרחבות הן עדיין הרחבות גלואה, ושחבורת הגלואה של כל זוג הרחבות ביניים היא עדיין ציקלית, ואז נוכל להשתמש במשפט שראינו קודם שמבטיח שכל הרחבה מתקבלת מקודמתה על ידי הוספת שורש.</p>
<p>זה נותן לנו מוטיבציה למשפט בסיסי בתורת גלואה שעד כה לא טרחתי להראות כי לא היה ברור למה הוא מעניין בכלל, והוא הולך כך: אם <span class="math">\(E/F\)</span> היא הרחבת גלואה כלשהי, ו-<span class="math">\(F^{\prime}/F\)</span> היא הרחבה (לאו דווקא גלואה) של שדה הבסיס, אז <span class="math">\(EF^{\prime}/F^{\prime}\)</span> היא הרחבת גלואה, וחבורת גלואה שלה היא <span class="math">\(\text{Gal}\left(EF^{\prime}/F^{\prime}\right)\cong\text{Gal}\left(E/E\cap F^{\prime}\right)\)</span>. איך זה מועיל לנו? ובכן, במקרה שלנו זה אומר שיתקיים</p>
<p><span class="math">\(\text{Gal}\left(E_{i+1}F^{\prime}/E_{i}F^{\prime}\right)\cong\text{Gal}\left(E_{i+1}/E_{i+1}\cap E_{i}F^{\prime}\right)\)</span></p>
<p>(כאן "שדה הבסיס" היה <span class="math">\(E_{i}\)</span> וההרחבה שלו הייתה <span class="math">\(E_{i}F^{\prime}\)</span>; מכיוון ש-<span class="math">\(E_{i}\subseteq E_{i+1}\)</span> אז הקומפוזיטום של <span class="math">\(E_{i+1}\)</span> עם <span class="math">\(E_{i}F^{\prime}\)</span> הוא פשוט <span class="math">\(E_{i+1}F^{\prime}\)</span>).</p>
<p>עכשיו, החבורה <span class="math">\(\text{Gal}\left(E_{i+1}/E_{i+1}\cap E_{i}F^{\prime}\right)\)</span> היא חבורת אוטומורפיזמים של <span class="math">\(E_{i+1}\)</span> שמקבעים "קצת יותר מאשר את <span class="math">\(E_{i}\)</span> בלבד", כלומר תת-חבורה של <span class="math">\(\text{Gal}\left(E_{i+1}/E_{i}\right)\)</span>. מכיוון שאנחנו כבר יודעים ש-<span class="math">\(\text{Gal}\left(E_{i+1}/E_{i}\right)\)</span> ציקלית, זה מוכיח שגם <span class="math">\(\text{Gal}\left(E_{i+1}F^{\prime}/E_{i}F^{\prime}\right)\)</span> ציקלית (תת-חבורה של חבורה ציקלית היא ציקלית), מה שמסיים את ההוכחה עד כדי המשפט שטרם הוכחתי על כך ש-<span class="math">\(\text{Gal}\left(EF^{\prime}/F^{\prime}\right)\cong\text{Gal}\left(E/E\cap F^{\prime}\right)\)</span>.</p>
<p>אז בואו נוכיח את המשפט הזה ונסיים את הפוסט.</p>
<p>ראשית, להוכיח שאם <span class="math">\(E/F\)</span> גלואה אז גם <span class="math">\(EF^{\prime}/F^{\prime}\)</span> גלואה זה קל. לכאורה העובדה ש-<span class="math">\(F^{\prime}/F\)</span> לא גלואה עלולה להקשות עלינו, אבל לא באמת. העובדה ש-<span class="math">\(E/F\)</span> גלואה אומרת ש-<span class="math">\(E\)</span> הוא שדה פיצול של פולינום <span class="math">\(p\left(x\right)\in F\left[x\right]\)</span>. <strong>אותו פולינום בדיוק</strong> הוא גם איבר של <span class="math">\(F^{\prime}\left[x\right]\)</span> ושדה הפיצול שלו הוא <span class="math">\(EF^{\prime}\)</span> (השדה שמתקבל מלקיחת כל האיברים של <span class="math">\(F^{\prime}\)</span> ובנוסף השורשים של <span class="math">\(p\left(x\right)\)</span>). החלק המעניין הוא להבין מהי חבורת הגלואה <span class="math">\(\text{Gal}\left(EF^{\prime}/F^{\prime}\right)\)</span>. כל איבר <span class="math">\(\sigma\in\text{Gal}\left(EF^{\prime}/F^{\prime}\right)\)</span> הוא אוטומורפיזם של <span class="math">\(EF^{\prime}\)</span>, ואפשר לשאול את עצמנו מה קורה כשהוא מצומצם ל-<span class="math">\(E\)</span>, כלומר מה קורה עם <span class="math">\(\sigma|_{E}\)</span>. הפונקציה הזו היא פונקציה חח"ע מ-<span class="math">\(E\)</span> לתוך <span class="math">\(EF^{\prime}\)</span> - זה מה שנקרא <strong>שיכון</strong>. רק מה, כשהוכחנו את המשפט היסודי של תורת גלואה, ראינו שאם <span class="math">\(E/F\)</span> גלואה, אז כל שיכון מתוך <span class="math">\(E\)</span> שמשמר את <span class="math">\(F\)</span> הוא בהכרח אוטומורפיזם של <span class="math">\(E\)</span> (זה לא היה טריוויאלי לגמרי להוכחה). במקרה שלנו <span class="math">\(\sigma|_{E}\)</span> משמר את <span class="math">\(F^{\prime}\)</span> אז הוא בוודאי משמר גם את <span class="math">\(F\)</span>, ולכן הוא אוטומורפיזם של <span class="math">\(E\)</span>. אם כן, קיבלנו הומומורפיזם של חבורות <span class="math">\(\varphi:\text{Gal}\left(EF^{\prime}/F^{\prime}\right)\to\text{Gal}\left(E/F\right)\)</span> שמוגדר על ידי <span class="math">\(\varphi\left(\sigma\right)=\sigma|_{E}\)</span>.</p>
<p>אני רוצה להראות שההתאמה הזו היא חח"ע, אז לשם כך בואו נבין מהו <span class="math">\(\ker\varphi=\left\{ \sigma\in\text{Gal}\left(EF^{\prime}/F^{\prime}\right)\ |\ \sigma|_{E}=\text{id}\right\} \)</span>. אני טוען שהאיבר היחיד ב-<span class="math">\(\ker\varphi\)</span> יכול להיות אוטומורפיזם הזהות על <span class="math">\(EF^{\prime}\)</span>. למה? כי <span class="math">\(\sigma\in\ker\varphi\)</span> אומר ש-<span class="math">\(\sigma\)</span> הוא הזהות הן על השדה <span class="math">\(E\)</span> והן על השדה <span class="math">\(F^{\prime}\)</span> (כי <span class="math">\(F^{\prime}\)</span> הוא שדה הבסיס בהרחבת הגלואה <span class="math">\(EF^{\prime}/F^{\prime}\)</span> שמהחבורה שלה נלקח <span class="math">\(\sigma\)</span>). אם הוא הזהות על שני השדות שמרכיבים את <span class="math">\(EF^{\prime}\)</span> הוא חייב להיות הזהות על כל <span class="math">\(EF^{\prime}\)</span>, אחרת היינו מקבלים ששדה השבת שלו הוא תת-שדה ממש של <span class="math">\(EF^{\prime}\)</span> שמכיל את <span class="math">\(E,F^{\prime}\)</span>, בסתירה למינימליות של <span class="math">\(EF^{\prime}\)</span>. זה מראה לנו ש-<span class="math">\(\varphi\)</span> חח"ע. נשאר רק להשתכנע שהתמונה שלו היא בדיוק <span class="math">\(\text{Gal}\left(E/E\cap F^{\prime}\right)\)</span>.</p>
<p>בואו נסמן את התמונה ב-<span class="math">\(H\)</span>. זו חבורה של אוטומורפיזמים של <span class="math">\(E\)</span>, ולכן יש לה שדה שבת, <span class="math">\(E_{H}\)</span>, שאנחנו רוצים להשתכנע שהוא בדיוק <span class="math">\(E\cap F^{\prime}\)</span>. ההכלה <span class="math">\(E_{H}\supseteq E\cap F^{\prime}\)</span> טריוויאלית: אנחנו יודעים שכל איבר של <span class="math">\(H\)</span> הוא צמצום של אוטומורפיזם שהוא הזהות על כל <span class="math">\(F^{\prime}\)</span>; אז גם על האיברים של <span class="math">\(F^{\prime}\)</span> שעדיין בתחום שלו אחרי שהצטמצמנו ל-<span class="math">\(E\)</span> הוא עדיין יהיה הזהות, מה שאומר שהוא בוודאי הזהות על כל <span class="math">\(E\cap F^{\prime}\)</span>. הכיוון השני הוא המעניין יותר.</p>
<p>מכיוון ש-<span class="math">\(E_{H}\subseteq E\)</span> באופן טריוויאלי, רק צריך להשתכנע ש-<span class="math">\(E_{H}\subseteq F^{\prime}\)</span>. כאן מגיע תעלול: נסתכל על הקומפוזיטום <span class="math">\(E_{H}F^{\prime}\)</span>. זה תת-שדה של <span class="math">\(EF^{\prime}\)</span>, ואנחנו יודעים שכל <span class="math">\(\sigma\in\text{Gal}\left(EF^{\prime}/F^{\prime}\right)\)</span> משמרת אותו (שוב, כי היא הזהות על <span class="math">\(E_{H}\)</span> ועל <span class="math">\(F^{\prime}\)</span>). כלומר, <span class="math">\(E_{H}F^{\prime}\)</span> משתמר על ידי <strong>כל</strong> חבורת הגלואה <span class="math">\(\text{Gal}\left(EF^{\prime}/F^{\prime}\right)\)</span>. אבל כבר ראינו שהרעיון בחבורת גלואה הוא שהשדה שהיא משמרת הוא בדיוק שדה הבסיס של ההרחבה, ולכן <span class="math">\(E_{H}F^{\prime}=F^{\prime}\)</span>. זה יכול לקרות אם ורק אם <span class="math">\(E_{H}\subseteq F^{\prime}\)</span>, מה שמסיים את ההוכחה.</p>
<h2>דברי סיכום והסבר לאן פנינו מועדות</h2>
<p>זהו! הוכחנו את המשפט הכבד ביותר שרציתי להוכיח בתורת גלואה! אבל האם הוכחתי כבר את עניין ה"אין פתרון על ידי רדיקלים למשוואה ממעלה חמישית ומעלה"? לא.</p>
<p>הוכחתי לעת עתה את המשפט "פולינום <span class="math">\(p\left(x\right)\)</span> הוא פתיר על ידי רדיקלים אם ורק אם חבורת גלואה שלו פתירה". זה המשפט המרכזי של גלואה והוא יפהפה, אבל כרגע עוד לא יישמתי אותו לשום מקרה מעשי. אני יכול לקחת פולינום ספציפי ממעלה חמישית, לחשב את חבורת הגלואה שלו, להוכיח שהיא לא פתירה ולסיים בזאת; אבל למען האמת, לטפל בפולינום <strong>כללי</strong> ממעלה חמישית ומעלה זה אפילו יותר פשוט, וגם יותר טוב לאינטואיציה (שכרגע אולי עדיין תוהה מה זה בעצם אומר, פולינום כללי). אז זה משהו שאטפל בו בהמשך, אחרי פוסט של תורת החבורות שיסביר לנו אחת ולתמיד את כל מה שאנחנו צריכים לדעת על חבורות פתירות בהקשר הזה. יהיה כיף.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>