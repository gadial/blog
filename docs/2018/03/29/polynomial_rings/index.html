<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>חוגי פולינומים - לא מדויק</title>
    <link rel="icon" type="image/x-icon" href="/favicon.ico">
    
    <meta name="description" content="לא מדויק - בלוג על מתמטיקה ומדעי המחשב" />
    <!-- Open Graph / Facebook -->
    <meta property="og:type" content="article">
    <meta property="og:url" content="https://gadial.net/2018/03/29/polynomial_rings/">
    <meta property="og:title" content="חוגי פולינומים">
    <meta property="og:description" content="לא מדויק - בלוג על מתמטיקה ומדעי המחשב">
    <meta property="og:site_name" content="לא מדויק">
    

<meta property="og:image" content="http://gadial.net/img/main/default-card.png" />


        
    <!-- Twitter -->
    

<meta name="twitter:card" content="summary">


    <meta name="twitter:url" content="https://gadial.net/2018/03/29/polynomial_rings/">
    <meta name="twitter:description" content="לא מדויק - בלוג על מתמטיקה ומדעי המחשב">
    <meta name="twitter:site" content="@" />
    <meta property="twitter:title" content="חוגי פולינומים">
    

<meta property="twitter:image" content="http://gadial.net/img/main/default-card.png" />


    
    <!-- RSS Feed -->
    <link rel="alternate" type="application/rss+xml" title="לא מדויק - RSS Feed" href="/feed.xml">
       
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Hamburger menu button */
        .menu-toggle {
            display: none;
            background: none;
            border: none;
            font-size: 1.8em;
            color: white;
            cursor: pointer;
            padding: 0;
            line-height: 1;
        }
        
        .menu-toggle:hover {
            opacity: 0.8;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                display: flex;
                justify-content: space-between;
                align-items: center;
                margin-bottom: 0;
                padding: 10px 0;
            }
            
            .menu-toggle {
                display: block;
            }
            
            /* Hide nav links by default on mobile */
            .top-nav .nav-links {
                display: none;
                flex-direction: column;
                width: 100%;
                margin-top: 10px;
            }
            
            /* Show when expanded */
            .top-nav .nav-links.expanded {
                display: flex;
            }
            
            .top-nav .nav-links > a {
                text-align: center;
                padding: 12px;
                border-top: 1px solid rgba(255, 255, 255, 0.2);
            }
            
            .top-nav .search-box {
                width: 100%;
                flex-direction: column;
                margin-top: 10px;
                padding-top: 10px;
                border-top: 1px solid rgba(255, 255, 255, 0.2);
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        /* Force KaTeX content to wrap by overriding its internal structure */
        .katex-html {
            display: inline !important;
            white-space: normal !important;
        }
        
        .katex .base {
            display: inline !important;
            white-space: normal !important;
        }
        
        .katex .mord,
        .katex .mbin,
        .katex .mrel,
        .katex .mopen,
        .katex .mclose,
        .katex .mpunct,
        .katex .minner {
            display: inline !important;
            white-space: normal !important;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
            
            /* Hide post navigation on mobile */
            .post-navigation {
                display: none;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <div class="site-title">
                <a href="/" style="color: white; text-decoration: none;">לא מדויק</a>
                <button class="menu-toggle" onclick="toggleMobileMenu()" aria-label="תפריט">
                    ☰
                </button>
            </div>
            <div class="nav-links" id="navLinks">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <a href="/categories/">קטגוריות</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2018/03/27/pentagonal_number_theorem/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">משפט המספרים המחומשים</span>
            </a>
            

            
            <a href="/2018/04/03/field_extensions_intro/" class="nav-link nav-next">
                <span class="nav-label">← פוסט חדש יותר</span>
                <span class="nav-title">מבוא להרחבת שדות</span>
            </a>
            
        </nav>
        
        
        <header>
            <h1>חוגי פולינומים</h1>
            <div class="post-meta">
                <span class="date">2018-03-29</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/חוג פולינומים.html">חוג פולינומים</a>
                    
                    <a href="/tags/פולינומים.html">פולינומים</a>
                    
                    <a href="/tags/קריטריון אייזנשטיין.html">קריטריון אייזנשטיין</a>
                    
                </span>
                
            </div>
        </header>
        
        <article>
            <p>סדרת הפוסטים שלי על אלגברה מופשטת מתקרבת לסיום החלק שעסק במבוא לחוגים ומתקרבת אל החלק שעוסק בשדות, והחוט המקשר המרכזי בין שני אלו הם <strong>חוגי פולינומים</strong> שעליהם ארצה לדבר עכשיו. פולינומים הם מאותם יצורים שצצים במתמטיקה בשלל מקומות, וגולשים גם למתמטיקה התיכונית, ואנחנו לכאורה מכירים די טוב - אבל זה לא אומר שאין הרבה מה לומר עליהם. את חלק מהדברים שאגיד עכשיו אמרתי ממש לא מזמן, אבל בכל זאת אגיד שוב, כדי לקבל פוסט שעומד בפני עצמו ככל שניתן.</p>
<h2>מה זה בכלל פולינומים?</h2>
<p>השאלה "מה זה בכלל פולינום" היא קצת יותר טריקית משנדמה במבט ראשון. הנה הגדרה מהשרוול: פולינום הוא <strong>ביטוי</strong> מהצורה <span class="math">\(a_{n}x^{n}+a_{n-1}x^{n-1}+\dots+a_{1}x+a_{0}\)</span> כאשר <span class="math">\(x\)</span> מכונה <strong>משתנה</strong> ואילו <span class="math">\(a_{0},a_{1},\dots,a_{n}\)</span> נקראים <strong>מקדמים</strong> של הפולינום. האינטואיציה היא שפולינום מתאר איזה "תרגיל חשבון פוטנציאלי": אנחנו יכולים <strong>להציב</strong> איזה שהוא ערך במקום <span class="math">\(x\)</span>, ואז לחשב את החזקות של הערך הזה, לכפול אותן במקדמים, לסכום את הכל ולקבל תוצאה. בראיה האינטואיטיבית הזו הפולינום הוא בסך הכל דרך לכתוב חישוב כלשהו - לתאר <strong>פונקציה</strong> כלשהי. אבל באלגברה מודרנית זה כלל לא המצב; פולינום הוא יצור עם זכות קיום בפני עצמו, אפילו אם בכלל לא מציבים בו ערכים. ואני רוצה לתת דוגמא שתבהיר מייד את הסיטואציה.</p>
<p>בואו נסתכל על החוג <span class="math">\(\mathbb{Z}_{3}=\left\{ 0,1,2\right\} \)</span> שבו פעולות החיבור והכפל הן מודולו 3, ונתבונן על הפולינום הבא: <span class="math">\(p\left(x\right)=x^{3}-x\)</span>. בדיקה ישירה תראה לנו שאם אנחנו מציבים בו איבר <strong>כלשהו</strong> של <span class="math">\(\mathbb{Z}_{3}\)</span> אז אנחנו מקבלים 0. כלומר, אם מסתכלים על <span class="math">\(p\left(x\right)=x^{3}-x\)</span> בתור "דרך לתאר פונקציה ותו לא" אז זו פונקציית האפס בדיוק כמו הפולינום <span class="math">\(q\left(x\right)=0\)</span>. אבל שני הפולינומים הללו הם יצורים שונים - באחד מופיעים <span class="math">\(x\)</span> ו-<span class="math">\(x^{3}\)</span> ובשני לא, למשל. אם כן, גם אם פולינומים שונים מגדירים את אותה הפונקציה, אנחנו עדיין רוצים לחשוב עליהם בתור יצורים שונים.</p>
<p>אם אני רוצה לדבר עליהם בתור יצורים עם קיום עצמאי, עדיף לתת הגדרה קצת יותר ברורה מ"אה... זה ביטוי...". ראשית, בואו ניקח חוג <span class="math">\(R\)</span> כלשהו שממנו יילקחו המקדמים של הפולינומים שמעניינים אותנו. עכשיו בואו "נרחיב" את החוג <span class="math">\(R\)</span> על ידי כך שנוסיף אליו אובייקט חדש שאני מסמן ב-<span class="math">\(x\)</span> ומגדיר על ה-<span class="math">\(x\)</span> הזה כללי חשבון: אם <span class="math">\(a\in R\)</span> אז <span class="math">\(ax=xa\)</span>, וכמו כן חישובים שמערבים את <span class="math">\(x\)</span> מקיימים דיסטריביוטיביות. במקום לכתוב <span class="math">\(x\cdot x\cdots x\)</span> כאשר כופלים את <span class="math">\(x\)</span> בעצמו <span class="math">\(n\)</span> פעמים אני אכתוב <span class="math">\(x^{n}\)</span> ונוסיף את המוסכמה ש-<span class="math">\(x^{0}=1\)</span> (כאשר <span class="math">\(1\)</span> הוא איבר היחידה של <span class="math">\(R\)</span>). עם כל אלו, אפשר לשאול את עצמנו איך נראה איבר כללי של החוג <span class="math">\(R\left[x\right]\)</span> שמתקבל מ-<span class="math">\(R\)</span> על ידי הוספת <span class="math">\(x\)</span> פנימה ולקיחת החוג הקטן בותר שמכיל את <span class="math">\(R\)</span> ואת <span class="math">\(x\)</span> (כלומר, סגור לחיבור ולכפל). התשובה היא ש-<span class="math">\(R\left[x\right]\)</span> יהיה בדיוק אוסף האיברים מהצורה <span class="math">\(a_{n}x^{n}+a_{n-1}x^{n-1}+\dots+a_{1}x+a_{0}\)</span>, כפי שראינו קודם.</p>
<p>קרוב לודאי שגם זה לא מספיק לחלקכם - אתם אולי זועמים "מי <span class="math">\(x\)</span>? מה <span class="math">\(x\)</span>? מאיפה הוא הגיע? איך בונים אותו? מה הולך כאן?". ובכן, למרות שזה לגמרי לגיטימי לייצר איברים חדשים יש מאין בצורה הזו (מה שחשוב הוא להגדיר את ההתנהגות שלהם ביחס לפעולות החשבון של <span class="math">\(R\)</span> ולווודא ששום דבר בהגדרות של חוג לא נשבר כשמוסיפים אותם), אם ממש מתעקשים אפשר גם להגדיר פורמלית את הפולינום <span class="math">\(a_{n}x^{n}+a_{n-1}x^{n-1}+\dots+a_{1}x+a_{0}\)</span> בתור הסדרה <span class="math">\(\left(a_{0},a_{1},\dots,a_{n}\right)\)</span>; בצורה הזו, ה-<span class="math">\(x\)</span> הוא אכן רק סימון, אבל כזה שעוזר לנו להבין איך ייראה כפל של פולינומים.</p>
<p>יש נקודה עדינה אחת בהגדרה הזו שחשוב להתייחס אליה: אם אני כותב יצור כמו <span class="math">\(p\left(x\right)=0\cdot x^{2}+x+1\)</span> אני לא רוצה לחשוב עליו בתור אובייקט שונה מאשר <span class="math">\(x+1\)</span>. לכן, למרות שלפעמים משתלם לי מאוד לכתוב פולינום שהחזקות הגבוהות שלו מוכפלות ב-0 (עוד רגע נראה דוגמא לכך, בהגדרת חיבור וכפל פולינומים) אני רוצה לומר שזה עדיין אותו פולינום כמו זה שיתקבל על ידי כך שפשוט לא נכתוב את החזקות הגבוהות הללו. לכן לכל פולינום אנחנו בוחרים ייצוג <strong>קנוני</strong> <span class="math">\(a_{n}x^{n}+a_{n-1}x^{n-1}+\dots+a_{1}x+a_{0}\)</span> שבו <span class="math">\(a_{n}\ne0\)</span>, למעט במקרה שבו הפולינום הוא פולינום האפס <span class="math">\(p\left(x\right)=0\)</span>. אם אתם רוצים פורמליזם, אז אני מגדיר פולינום בתור סדרה <strong>אינסופית</strong> <span class="math">\(\left(a_{0},a_{1},\dots\right)\)</span> עם הדרישה הנוספת ש<strong>החל ממקום מסויים</strong> כל אברי הסדרה שווים 0.</p>
<p>ל-<span class="math">\(a_{n}\)</span> בייצוג הקנוני של הפולינום קוראים <strong>המקדם המוביל</strong> של הפולינום, ואם <span class="math">\(a_{n}=1\)</span> אומרים שהפולינום <strong>מתוקן</strong>. על הדרך אעיר ש-<span class="math">\(a_{0}\)</span> נקרא <strong>המקדם החופשי</strong> של הפולינום. <strong>המעלה</strong> (או כמו שאני לפעמים כותב בלי לשים לב, <strong>הדרגה</strong>) של הפולינום <span class="math">\(a_{n}x^{n}+a_{n-1}x^{n-1}+\dots+a_{1}x+a_{0}\)</span>, כאשר <span class="math">\(a_{n}\ne0\)</span>, היא <span class="math">\(n\)</span>; מסמנים זאת <span class="math">\(\deg\left(p\right)=n\)</span>. עבור פולינום האפס בדרך כלל לא מגדירים בכלל את המעלה.</p>
<p>חיבור וכפל של פולינומים מתבצעים בצורה שמשמרת את חוקי החשבון הרגילים של <span class="math">\(R\)</span>, אבל בואו נכתוב את זה באופן כללי:</p>
<ul>
    <li>חיבור: <span class="math">\(\sum_{i=0}^{n}a_{i}x^{i}+\sum_{i=0}^{n}b_{i}x^{i}=\sum_{i=0}^{n}\left(a_{i}+b_{i}\right)x^{i}\)</span></li>
    <li>כפל: <span class="math">\(\left(\sum_{i=0}^{n}a_{i}x^{i}\right)\cdot\left(\sum_{i=0}^{m}b_{i}x^{i}\right)=\sum_{k=0}^{n+m}\left(\sum_{i=0}^{k}a_{i}b_{k-i}\right)x^{k}\)</span></li>
</ul>
<p>שימו לב שבחיבור השתמשתי ב-<span class="math">\(n\)</span> כדי לסמן את המקדם הגדול ביותר שאני כותב בכל אחד מהפולינומים; זה לא מגביל את הכלליות של ההגדרה כי בהינתן שני פולינומים ממעלה שונה, אני יכול לכתוב איברים נוספים עם מקדם 0 (למשל, במקום לכתוב <span class="math">\(\left(x^{2}+3\right)+\left(2x\right)\)</span> אפשר לכתוב <span class="math">\(\left(x^{2}+0\cdot x+3\right)+\left(0\cdot x^{2}+2x+0\right)\)</span>).</p>
<p>פעולת החיבור היא קצת "משעממת"; אם היינו מתארים פולינומים בתור סדרות אז חיבור היה בסך הכל ביצוע חיבור "איבר-איבר" בשתי הסדרות, כלומר</p>
<p><span class="math">\(\left(a_{1},\dots,a_{n}\right)+\left(b_{1},\dots,b_{n}\right)=\left(a_{1}+b_{1},\dots,a_{n}+b_{n}\right)\)</span></p>
<p>אבל הכפל הוא כבר סיפור שונה לגמרי. הכפל מתאים לפעולה המתמטית שנקראת <strong>קונבולוציה</strong>, וזו פעולה מעניינת ושימושית מאוד. קונבולוציה של שתי סדרות מתבצעת כך: ראשית הופכים את הסדר של אחת מהסדרות, ואז כותבים את הסדרה האחת מעל השניה, כופלים את האיברים שנמצאים האחד מעל השני, ומחברים את כל המכפלות שמתקבלות בצורה הזו. <a href="http://gadial.net/2014/05/21/discrete_fourier_transform_intro/">תיארתי את זה בעבר בבלוג</a>, והנה זה שוב. ראשית נכתוב את הסדרות כך:</p>
<p><span class="math">\(\begin{array}{ccccccc} \cdots & b_{2} & b_{1} & b_{0}\\ & & & a_{0} & a_{1} & a_{2} & \cdots \end{array}\)</span></p>
<p>חשבו על מקומות ריקים בתור 0, ולכן איברים שמתחת או מעל להם יש מקום ריק לא יתרמו לסכום; הסכום שנקבל למעלה הוא פשוט <span class="math">\(a_{0}b_{0}\)</span>, וזה גם המקדם של <span class="math">\(x^{0}\)</span> במכפלה של שני הפולינומים.</p>
<p>כעת נזיז את הסדרה העליונה מקום אחד ימינה ונקבל</p>
<p><span class="math">\(\begin{array}{ccccccc} \cdots & b_{3} & b_{2} & b_{1} & b_{0}\\ & & & a_{0} & a_{1} & a_{2} & \cdots \end{array}\)</span></p>
<p>זה נותן לנו את הסכום <span class="math">\(a_{0}b_{1}+a_{1}b_{0}\)</span> שמתאים למקדם של <span class="math">\(x^{1}\)</span>, וכן הלאה. בסופו של דבר, מכיוון ששתי הסדרות סופיות, השלב האחרון יהיה</p>
<p><span class="math">\(\begin{array}{ccccccc} & & & b_{m} & b_{m-1} & \cdots\\ & \cdots & a_{n-1} & a_{n} \end{array}\)</span></p>
<p>שייתן לנו את המקדם <span class="math">\(a_{n}b_{m}\)</span> של <span class="math">\(x^{n+m}\)</span>. במילים אחרות, מכפלת שני הפולינומים <span class="math">\(\sum_{i=0}^{n}a_{i}x^{i}\)</span> ו-<span class="math">\(\sum_{i=0}^{m}b_{i}x^{i}\)</span> מייצרת לנו פולינום חדש, שמקדמיו הם כל הקונבולוציות האפשריות של הסדרות <span class="math">\(\left(a_{0},\dots,a_{n}\right)\)</span> ו-<span class="math">\(\left(b_{0},\dots,b_{m}\right)\)</span>.</p>
<p>הכפל המעניין הזה מזכיר קצת את מה שקורה עם מטריצות; גם מטריצות נראות במבט ראשון כמו דרך לא כל כך מעניינת לתאר סדרות (במקרה הזה, סדרות דו-ממדיות) והחיבור שלהן הוא איבר-איבר, אבל <a href="http://gadial.net/2011/10/06/matrix_product/">הכפל שלהן</a> הוא מאוד מוזר ממבט ראשון, ומאוד מעניין ממבט שני בגלל היכולת שלו לתאר דברים שונים ומשונים.</p>
<h2>תכונות בסיסיות של חוגי פולינומים</h2>
<p>אפשר לבדוק ולראות במפורש שההגדרות של חיבור וכפל פולינומים הופכות את <span class="math">\(R\left[x\right]\)</span> לחוג, לכל <span class="math">\(R\)</span>. איך החוג הזה יתנהג בדיוק, זה כבר תלוי בשאלה מהו <span class="math">\(R\)</span>. כש-<span class="math">\(R\)</span> הוא חוג כללי קשה להגיד יותר מדי דברים ברורים על מה יקרה לפולינומים מעליו. למשל, תכונה שאנחנו מכירים מהיומיום של פולינומים היא ש-<span class="math">\(\deg\left(pq\right)=\deg\left(p\right)+\deg\left(q\right)\)</span> - כשכופלים פולינומים מקבלים פולינום מדרגה שהיא סכום הדרגות שלהם. זה לא עובד לחוג פולינומים מעל <span class="math">\(R\)</span> כללי; למשל, ניקח <span class="math">\(R=\mathbb{Z}_{4}\)</span>, אז <span class="math">\(\left(2x+1\right)\cdot\left(2x+1\right)=4x^{2}+4x+1=1\)</span>, כשהשוויון הוא בחוג <span class="math">\(\mathbb{Z}_{4}\)</span>. קיבלנו אם כן פולינום ממעלה 0 על ידי כפל שני פולינומים ממעלה 1. ה"בעיה" הייתה שהמקדמים המובילים של הפולינומים שכפלנו היו <strong>מחלקי אפס</strong>; אם הם לא כאלו, או ש-<span class="math">\(R\)</span> הוא תחום שלמות, אז <span class="math">\(\deg\left(pq\right)=\deg\left(p\right)+\deg\left(q\right)\)</span> אכן מתקיים. עד שלומדים על חוגים ושדות ההקשר שבו רואים פולינומים הוא בדרך כלל כזה שבו <span class="math">\(R\)</span> הוא <strong>שדה</strong>, למשל המספרים הממשיים, ולכן התכונה הזו נראית לנו (אולי) מובנת מאליה.</p>
<p>שימו לב למשהו נוסף שראינו בדוגמא שלי: <span class="math">\(2x+1\)</span> היה ההופכי של עצמו. אם <span class="math">\(R\)</span> הוא תחום שלמות זה לא יכול לקרות: התכונה על סכום המעלות מבטיחה שההפיכים היחידים ב-<span class="math">\(R\left[x\right]\)</span> יהיו "פולינומים" ממעלה 0, ופולינומים כאלו הם פשוט איברים של <span class="math">\(R\)</span>, כך שההפיכים ב-<span class="math">\(R\left[x\right]\)</span> הם בדיוק ההפיכים של <span class="math">\(R\)</span>. במילים אחרות, אפשר לשכוח מכך ש-<span class="math">\(R\left[x\right]\)</span> יהיה שדה; אבל אם <span class="math">\(R\)</span> הוא תחום שלמות אז <span class="math">\(R\left[x\right]\)</span> הוא תחום שלמות ואז אפשר לדבר על <a href="http://gadial.net/2018/01/30/rings_of_fractions/">שדה השברים</a> של <span class="math">\(R\left[x\right]\)</span>. השדה הזה, שהאיברים שלו הם כל היצורים מהצורה <span class="math">\(\frac{p\left(x\right)}{q\left(x\right)}\)</span> כאשר <span class="math">\(q\left(x\right)\)</span> איננו פולינום האפס, נקרא <strong>שדה הפונקציות הרציונליות</strong> מעל <span class="math">\(R\)</span>. לא נדבר עליו יותר כאן, אבל כדאי לדעת שדבר כזה קיים.</p>
<p>הסיטואציה המעניינת ביותר מבחינתנו היא זו שבה החוג שמעליו אנחנו עובדים הוא שדה; בדרך כלל מסמנים אותו ב-<span class="math">\(F\)</span> במקרה הזה ולא ב-<span class="math">\(R\)</span> כדי שיהיה ברור שאנחנו בסיטואציה הזו. החשיבות של המקרה הזה היא בכך שבו אפשר להגדיר <strong>חלוקה עם שארית</strong> על הפולינומים. כלומר, אם <span class="math">\(a\left(x\right),b\left(x\right)\in F\left[x\right]\)</span> הם פולינומים כך ש-<span class="math">\(b\left(x\right)\ne0\)</span> אז קיימים <span class="math">\(q\left(x\right),r\left(x\right)\in F\left[x\right]\)</span> כך ש-</p>
<p><span class="math">\(a\left(x\right)=b\left(x\right)q\left(x\right)+r\left(x\right)\)</span></p>
<p>עם התכונה הנוספת לפיה <span class="math">\(\deg\left(r\right)<\deg b\)</span> או ש-<span class="math">\(r=0\)</span>. שימו לב שזה חייב להיות מעל שדה: למשל, ב-<span class="math">\(\mathbb{Z}\left[x\right]\)</span> הפולינום <span class="math">\(x\)</span> פשוט לא מתחלק עם שארית על ידי <span class="math">\(2\)</span>. זה טיפה שובר אינטואיציה כי הרי אנחנו רגילים לחשוב על "חלוקה עם שארית" בדיוק בהקשר של <span class="math">\(\mathbb{Z}\)</span>.</p>
<p>בואו נוכיח את הטענה על החלוקה עם שארית פורמלית, באינדוקציה על המעלה של <span class="math">\(a\left(x\right)\)</span>. אם לחדד - אנחנו קובעים מראש פולינום <span class="math">\(b\left(x\right)\)</span> כלשהו ומוכיחים שלכל <span class="math">\(a\left(x\right)\)</span> ניתן לחלק עם שארית את <span class="math">\(a\left(x\right)\)</span> ב-<span class="math">\(b\left(x\right)\)</span>.</p>
<p>בסיס האינדוקציה הוא כל המקרים שבהם <span class="math">\(\deg\left(a\right)<\deg\left(b\right)\)</span>. במקרים הללו אפשר פשוט "לרמות" ולהגדיר <span class="math">\(q\left(x\right)=0\)</span> ו-<span class="math">\(r\left(x\right)=a\left(x\right)\)</span> ומקבלים <span class="math">\(a\left(x\right)=b\left(x\right)q\left(x\right)+r\left(x\right)\)</span> תוך עמידה בקריטריון <span class="math">\(\deg\left(r\right)<\deg\left(b\right)\)</span> (זה כמו האופן שבו מחלקים את 6 ב-17 עם שארית - המנה היא 0 והשארית היא 6).</p>
<p>כעת נעבור לצעד האינדוקציה: נניח ש-<span class="math">\(\deg\left(a\right)=n\ge\deg\left(b\right)\)</span> ושהוכחנו כבר את הטענה לכל מעלה קטנה מ-<span class="math">\(n\)</span>. הרעיון הוא להעלים את המקדם המוביל של <span class="math">\(a\left(x\right)\)</span> כדי לקבל פולינום ממעלה נמוכה יותר שאנחנו כבר יודעים איך לחלק - זה למעשה גם הרעיון מאחורי השיטות הפרקטיות שבהן אנחנו מבצעים חילוק ארוך (של שלמים/פולינומים) ביד.</p>
<p>אם כן, נסמן <span class="math">\(a\left(x\right)=a_{n}x^{n}+\dots+a_{1}x+a_{0}\)</span>, כאשר <span class="math">\(a_{n}\ne0\)</span>. באופן דומה נסמן <span class="math">\(b\left(x\right)=b_{m}x^{m}+\dots+b_{1}x+b_{0}\)</span> עם <span class="math">\(b_{m}\ne0\)</span>. ההנחה שלנו היא ש-<span class="math">\(n\ge m\)</span> אחרת היינו מטפלים במקרה הזה כחלק מהבסיס. נגדיר כעת פולינום חדש באופן הבא:</p>
<p><span class="math">\(a^{\prime}\left(x\right)=a\left(x\right)-\frac{a_{n}}{b_{m}}x^{n-m}b\left(x\right)\)</span></p>
<p>הפולינום הזה יהיה לכל היותר ממעלה <span class="math">\(n-1\)</span> ולכן אפשר להשתמש עליו בהנחת האינדוקציה ולקבל:</p>
<p><span class="math">\(a^{\prime}\left(x\right)=q^{\prime}\left(x\right)b\left(x\right)+r\left(x\right)\)</span> כך ש-<span class="math">\(\deg\left(r^{\prime}\right)&lt;\deg\left(b\right)\)</span> או <span class="math">\(r=0\)</span> (שימו לב - לא שמתי תג על <span class="math">\(b\)</span> מכיוון שאנחנו מוכיחים את המשפט עבור כל ה-<span class="math">\(a\left(x\right)\)</span>-ים האפשריים ועם <span class="math">\(b\left(x\right)\)</span> <strong>קבוע</strong> עבור כולם; ועל <span class="math">\(r\)</span> לא שמתי תג כי הוא יהיה גם השארית הסופית שארצה לקבל).</p>
<p>יש לנו עכשיו שתי משוואות שמערבות את <span class="math">\(a^{\prime}\left(x\right)\)</span>. נשווה את שתיהן ונקבל:</p>
<p><span class="math">\(a\left(x\right)=\frac{a_{n}}{b_{m}}x^{n-m}b\left(x\right)+q^{\prime}\left(x\right)b\left(x\right)+r\left(x\right)=\left(\frac{a_{n}}{b_{m}}x^{n-m}+q^{\prime}\left(x\right)\right)+r\left(x\right)\)</span></p>
<p>כלומר, קיבלנו את המבוקש, עם <span class="math">\(q\left(x\right)=\frac{a_{n}}{b_{m}}x^{n-m}+q^{\prime}\left(x\right)\)</span>.</p>
<p>החילוק-עם-שארית הזה הוא עסק רציני מאוד - זה הופך את <span class="math">\(F\left[x\right]\)</span> ל<a href="https://gadial.net/2018/03/01/euclidean_domains_and_pids/">תחום אוקלידי</a> לכל שדה <span class="math">\(F\)</span> אפשרי. בפרט זה אומר ש-<span class="math">\(F\left[x\right]\)</span> הוא תחום פריקות יחידה (כלומר, כל פולינום מתפרק באופן יחיד לגורמים אי-פריקים) ותחום ראשי (כלומר, כל אידאל נוצר בידי פולינום יחיד). שני אלו יהיו מאוד חשובים בהמשך, כשנדבר על תורת השדות.</p>
<h2>שורשים של פולינומים</h2>
<p>קודם עשיתי מהומה גדולה סביב זה שפולינום הוא יותר מאשר סתם פונקציה ושאפשר להתעסק עם פולינומים גם בלי להציב בהם דברים בכלל, אבל זה לא אומר שזה לא מעניין להציב בהם דברים. אחד מהדברים החשובים ביותר שאפשר לעשות עם פולינום הוא להציב בו דברים, כמו שאחד מהדברים החשובים ביותר שאפשר לעשות עם מטריצה הוא לכפול אותה בוקטורים.</p>
<p>אם <span class="math">\(p\left(x\right)\in R\left[x\right]\)</span> כך ש-<span class="math">\(p\left(x\right)=a_{n}x^{n}+\dots+a_{1}x+a_{0}\)</span> ו-<span class="math">\(r\in R\)</span> אז <strong>הצבה</strong> של <span class="math">\(r\)</span> ב-<span class="math">\(p\left(x\right)\)</span> מניבה לנו איבר ב-<span class="math">\(R\)</span> שמחושב באופן הבא:</p>
<p><span class="math">\(p\left(r\right)=a_{n}r^{n}+\dots+a_{1}r+a_{0}\)</span></p>
<p>אין כאן שום דבר מפתיע או חדש, כמובן. יש רק נקודה קטנה שאני רוצה להתייחס אליה במפורש: אפשר להציב בפולינום גם ערכים שנלקחים מתוך קבוצה שלא בהכרח שווה לחוג <span class="math">\(R\)</span> שממנו נלקחו מקדמי הפולינום; כל מה שנדרש הוא שהמקדמים ידעו "לשחק יפה" עם <span class="math">\(r\)</span>, כלומר שתהיה משמעות לכפל שלהם. זו הסיבה שבגללה אפשר להציב, למשל, <strong>מטריצות</strong> בתוך פולינומים; יש לנו מושג של כפל מטריצה בסקלר שהוא האופן שבו המטריצה משחקת יפה עם המקדמים של הפולינום. עם זאת, ההקשר שמעניין אותי בתורת השדות הוא כמעט תמיד זה שבו מציבים בתוך פולינום מ-<span class="math">\(R\left[x\right]\)</span> ערך מחוג ש<strong>מרחיב</strong> את <span class="math">\(R\)</span> - כלומר, כולל את <span class="math">\(R\)</span> בתור תת-חוג. במקרה הזה, ה"משחק יפה" הוא פשוט פעולת הכפל הרגילה בחוג ההרחבה הזה. למשל, בפולינום <span class="math">\(p\left(x\right)=3x^{2}+1\in\mathbb{Q}\left[x\right]\)</span> אין שום בעיה להציב את <span class="math">\(\pi\)</span> ולקבל <span class="math">\(p\left(\pi\right)=3\pi^{2}+1\)</span> וזאת למרות ש-<span class="math">\(\pi\notin\mathbb{Q}\)</span>.</p>
<p>בואו נדבר עכשיו על המקרה שבו <span class="math">\(F\)</span> שדה, <span class="math">\(p\left(x\right)\in F\left[x\right]\)</span> ו-<span class="math">\(a\in F\)</span>. אנחנו אומרים ש-<span class="math">\(a\)</span> הוא <strong>שורש</strong> של <span class="math">\(p\left(x\right)\)</span> אם <span class="math">\(p\left(a\right)=0\)</span>. שורשים של פולינומים מעניינים אותנו במיוחד כי הם במובן מסויים אבני הבניין של הפולינום: אם <span class="math">\(p\left(a\right)=0\)</span> ואנחנו מעל שדה, אז אני טוען שהפולינום <span class="math">\(\left(x-a\right)\)</span> מחלק את <span class="math">\(p\left(x\right)\)</span>. ההוכחה פשוטה: אנחנו מעל שדה אז אפשר לחלק עם שארית ולקבל</p>
<p><span class="math">\(p\left(x\right)=q\left(x\right)\left(x-a\right)+r\left(x\right)\)</span></p>
<p>עכשיו, <span class="math">\(\deg\left(r\right)<\deg\left(x-a\right)=1\)</span> ולכן בהכרח <span class="math">\(\deg\left(r\right)=0\)</span> כך ש-<span class="math">\(r\)</span> הוא קבוע. אם נציב <span class="math">\(a\)</span> בשני אגפי המשוואה, נקבל</p>
<p><span class="math">\(p\left(a\right)=0=q\left(a\right)\cdot0+r=r\)</span></p>
<p>כלומר, נקבל שהשארית היא בהכרח 0, ומכאן ש-<span class="math">\(x-a\)</span> מחלק את <span class="math">\(p\left(x\right)\)</span> בלי שארית.</p>
<p>עכשיו, שימו לב מה קרה כאן. ראינו ש-<span class="math">\(p\left(x\right)=q\left(x\right)\left(x-a\right)\)</span>, אז <span class="math">\(\deg\left(p\right)=\deg\left(q\right)+1\)</span>, כלומר הצגנו את <span class="math">\(p\left(x\right)\)</span> בתור מכפלה של שני פולינומים ממעלה נמוכה יותר. נניח שגם ל-<span class="math">\(q\left(x\right)\)</span> יש שורש, אז גם אותו אפשר לפרק ככה, ואם לכל הפולינומים שנגיע אליהם בצורה הזו יש שורש, בסוף נקבל את השוויון</p>
<p><span class="math">\(p\left(x\right)=a\left(x-a_{1}\right)\left(x-a_{2}\right)\dots\left(x-a_{n}\right)\)</span></p>
<p>כאשר <span class="math">\(a_{1},\dots,a_{n}\)</span> הם השורשים (לאו דווקא שונים זה מזה) של <span class="math">\(p\left(x\right)\)</span> ו-<span class="math">\(a\in F\)</span> הוא המקדם המוביל של <span class="math">\(p\left(x\right)\)</span>. במילים אחרות - אם כל השורשים של <span class="math">\(p\left(x\right)\)</span> שייכים לשדה <span class="math">\(F\)</span>, אז הפירוק לגורמים אי פריקים של <span class="math">\(p\left(x\right)\)</span> הוא בדיוק המכפלה הנ"ל. למשל, הפולינום <span class="math">\(x^{2}-1\)</span> מתפרק מעל <span class="math">\(\mathbb{R}\)</span> ל-<span class="math">\(\left(x-1\right)\left(x+1\right)\)</span> והשורשים שלו הם 1 ו-<span class="math">\(-1\)</span>; הפולינום <span class="math">\(x^{2}+x-6\)</span> מתפרק ל-<span class="math">\(\left(x-2\right)\left(x+3\right)\)</span> והשורשים שלו הם 2 ו-<span class="math">\(-3\)</span>; ואילו <span class="math">\(x^{2}+1\)</span> לא מתפרק כלל מעל <span class="math">\(\mathbb{R}\)</span> אבל מעל <span class="math">\(\mathbb{C}\)</span> הוא יתפרק ל-<span class="math">\(\left(x+i\right)\left(x-i\right)\)</span>.</p>
<p>הפירוק הזה גם מלמד אותנו בדיוק איך בנויים המקדמים של <span class="math">\(p\left(x\right)\)</span>; הם כולם מורכבים מסכומים של מכפלות של שורשים של <span class="math">\(p\left(x\right)\)</span>. בואו נראה דוגמא עבור פולינום ממעלה שלישית עם שורשים <span class="math">\(a,b,c\)</span>: הפירוק שלו הוא <span class="math">\(\left(x-a\right)\left(x-b\right)\left(x-c\right)\)</span>. לפתוח את הסוגריים באופן מפורש זו עבודה טכנית, אבל היא תשתלם לנו, כי אחרי שנעשה אותה נראה (ונרגיש) שהפולינום הוא מהצורה</p>
<p><span class="math">\(x^{3}-\left(a+b+c\right)x^{2}+\left(ab+ac+bc\right)x-abc\)</span></p>
<p>שימו לב ל<strong>סימטריה</strong> שיש בכל המקדמים - במקדם של <span class="math">\(x^{2}\)</span> משתתפים כל הסכומים האפשריים של מכפלה של שורש בודד; במקדם של <span class="math">\(x\)</span> כל הסכומים של מכפלה של שני שורשים, ובמקדם של <span class="math">\(x^{0}\)</span> כל הסכומים של מכפלה של שלושה. על כך אומרים לפעמים שהמקדמים של הפולינום הם <strong>פונקציות סימטריות</strong> בשורשים שלו. העובדה שהפולינום נבנה כולו מתוך השורשים (עד כדי כפל של כל הפולינום באיבר כלשהו של <span class="math">\(F\)</span>) מצביעה יפה על החשיבות הרבה שלהם.</p>
<p>אבל מה קורה אם אותו שורש מופיע יותר מפעם אחת? נסתכל למשל על <span class="math">\(x^{3}-9x+27x-27\)</span>. קל לראות שהפירוק של הפולינום הזה לגורמים הוא <span class="math">\(\left(x-3\right)\left(x-3\right)\left(x-3\right)\)</span>, כלומר יש לו שורש בודד שהוא 3 שמופיע שלוש פעמים. אין עם זה בעיה; הנוסחה מלמעלה עובדת גם כאשר <span class="math">\(a=b=c=3\)</span> (בדקו!). במקרה הזה אומרים על 3 שהוא שורש <strong>מריבוי</strong> שלוש, ובאופן כללי מספר הפעמים ששורש כלשהו מופיע בפירוק הוא ה<strong>ריבוי</strong> שלו. הנה דרך אחרת להגדיר ריבוי של שורש: <span class="math">\(a\)</span> הוא שורש מריבוי <span class="math">\(k\)</span> של <span class="math">\(p\left(x\right)\)</span> אם <span class="math">\(p\left(x\right)=\left(x-a\right)^{k}q\left(x\right)\)</span> כך ש-<span class="math">\(a\)</span> אינו שורש של <span class="math">\(q\left(x\right)\)</span>.</p>
<p>עכשיו אפשר לדבר על קשר ברור שיש בין המעלה של פולינום ובין מספר השורשים שלו - מספר השורשים לא יכול להיות גדול מהמעלה שלו, פשוט כי ראינו שלכל שורש <span class="math">\(a\)</span> אפשר להקטין את המעלה של הפולינום ב-1 על ידי חלוקה ב-<span class="math">\(x-a\)</span>. זה נכון רק מעל שדה; למשל, מעל החוג <span class="math">\(\mathbb{Z}_{8}\)</span> שאיננו שדה, קל לראות של-<span class="math">\(x^{2}-1\)</span> יש ארבעה שורשים: <span class="math">\(1,3,5,7\)</span>. זהירות לא לבלבל את התוצאה הזו, שלפולינום ממעלה <span class="math">\(n\)</span> מעל שדה יש לכל היותר <span class="math">\(n\)</span> שורשים, עם מה שנקרא <strong>המשפט היסודי של האלגברה</strong> שאומר משהו שונה לגמרי; הוא אומר שאם <span class="math">\(p\left(x\right)\in\mathbb{C}\left[x\right]\)</span> ו-<span class="math">\(p\left(x\right)\)</span> הוא ממעלה <span class="math">\(n\)</span>, אז ל-<span class="math">\(p\left(x\right)\)</span> יש <strong>בדיוק</strong> <span class="math">\(n\)</span> שורשים ב-<span class="math">\(\mathbb{C}\)</span> (כולל ריבוי, כלומר שורש יכול להיספר יותר מפעם אחת, על פי מספר הפעמים שהוא מופיע בפירוק). בניסוח שקול: לכל פולינום ממעלה לפחות 1 מעל המרוכבים יש שורש מרוכב (ואז אפשר לחלק ב-<span class="math">\(x-a\)</span> ולהמשיך באינדוקציה). המשפט הזה מדבר ספציפית על <span class="math">\(\mathbb{C}\)</span>, וכשנדבר על תורת השדות נראה שיש שם כללי יותר לתופעה שהוא מתאר: הוא בעצם אומר "שדה המרוכבים <strong>סגור אלגברית</strong>" אבל על זה נדבר בהמשך.</p>
<h2>פולינומים פריקים ואי פריקים</h2>
<p>מה שראינו קודם הוא שאם לפולינום ממעלה לפחות 2 <span class="math">\(p\left(x\right)\in F\left[x\right]\)</span> יש שורש <span class="math">\(a\in F\)</span>, אז הוא פריק מעל <span class="math">\(F\)</span>: ניתן לכתוב אותו בתור <span class="math">\(p\left(x\right)=\left(x-a\right)q\left(x\right)\)</span> כאשר אף אחד משני המוכפלים אינו הפיך (כלומר, אינו פולינום ממעלה 0). זה קריטריון <strong>מספיק</strong> לכך שפולינום יהיה פריק, אבל הוא לא <strong>הכרחי</strong>: מעל <span class="math">\(\mathbb{R}\)</span> אין לפולינום <span class="math">\(x^{4}+2x^{2}+1\)</span> שורשים, אבל הוא מתפרק ל-<span class="math">\(\left(x^{2}+1\right)\left(x^{2}+1\right)\)</span>. מכיוון שבהמשך הפריקות/אי הפריקות של פולינומים תשחק תפקיד חשוב, מעניין לדעת מה השיטות הבסיסיות שאיתן בודקים דברים כאלו. יש כמה כללי אצבע סטנדרטיים שאתאר את כולם פה, אבל הם בוודאי לא מהווים תיאור ממצה של כל מה שאפשר לעשות.</p>
<p>ראשית, שימו לב שהדוגמא שלי לפולינום פריק שאין לו שורש הייתה ממעלה 4. זה לא מקרי; פולינום ממעלה 2 או 3 הוא פריק אם ורק אם יש לו שורש, פשוט כי אחד מהגורמים בפירוק חייב להיות מדרגה 1 (כלומר, להיות מהצורה <span class="math">\(ax+b=a\left(x-\left(-\frac{b}{a}\right)\right)\)</span> שמתאימה לשורש <span class="math">\(-\frac{b}{a}\)</span>).</p>
<p>שנית, הנה תעלול נחמד, שנוגע ברעיון עמוק יותר שבא לידי ביטוי בחלק של תורת השדות שנקרא <strong>תורת גלואה</strong>: אם <span class="math">\(p\left(x\right)\in\mathbb{R}\left[x\right]\)</span> הוא פולינום עם מקדמים ממשיים ו-<span class="math">\(z=a+bi\)</span> הוא שורש <strong>מרוכב</strong> של הפולינום, אז גם הצמוד שלו <span class="math">\(\overline{z}=a-bi\)</span> הוא שורש של הפולינום. כדי לראות את זה, בואו נכתוב לרגע את הפולינום במפורש: <span class="math">\(p\left(x\right)=a_{n}x^{n}+\dots+a_{1}x+a_{0}\)</span>. אם נציב את <span class="math">\(z\)</span> נקבל</p>
<p><span class="math">\(p\left(z\right)=a_{n}z^{n}+\dots+a_{1}z+a_{0}=0\)</span></p>
<p>עכשיו אפשר לקחת את הצמוד של שני האגפים, ולהשתמש בתכונות הסטנדרטיות של הצמוד שהן <span class="math">\(\overline{z_{1}+z_{2}}=\overline{z_{1}}+\overline{z_{2}}\)</span> ו-<span class="math">\(\overline{z_{1}\cdot z_{2}}=\overline{z_{1}}\cdot\overline{z_{2}}\)</span>. נקבל:</p>
<p><span class="math">\(\overline{p\left(z\right)}=\overline{a_{n}z^{n}+\dots+a_{1}z+a_{0}}=\overline{a_{n}}\cdot\overline{z}^{n}+\dots+\overline{a_{1}}\cdot\overline{z}+\overline{a_{0}}\)</span></p>
<p>אבל המקדמים של הפולינום הם ממשיים, כלומר שווים לצמוד של עצמם, כך שנקבל</p>
<p><span class="math">\(\overline{a_{n}}\cdot\overline{z}^{n}+\dots+\overline{a_{1}}\cdot\overline{z}+\overline{a_{0}}=a_{n}\cdot\overline{z}^{n}+\dots+a_{1}\cdot\overline{z}+a_{0}=p\left(\overline{z}\right)\)</span></p>
<p>קיבלנו ש-<span class="math">\(p\left(\overline{z}\right)=\overline{p\left(z\right)}=\overline{0}=0\)</span>. התעלול הזה, כאמור, ניתן להכללה מרחיקת לכת, אבל בינתיים נבין איך הוא עוזר לנו פה.</p>
<p>ראשית, אם <span class="math">\(z\)</span> הוא מספר מרוכב כלשהו, אז <span class="math">\(z\cdot\overline{z}\)</span> ו-<span class="math">\(z+\overline{z}\)</span> הם ממשיים (פשוט בדקו זאת!). לכן, אם <span class="math">\(z\)</span> הוא שורש של <span class="math">\(p\left(x\right)\)</span> והוא שונה מהצמוד שלו (כלומר, אינו ממשי) אז גם <span class="math">\(\left(x-z\right)\)</span> וגם <span class="math">\(\left(x-\overline{z}\right)\)</span> הם גורמים של <span class="math">\(p\left(x\right)\)</span> כשמפרקים אותו לגורמים מעל <span class="math">\(\mathbb{C}\)</span>; ומכפלת שני הגורמים הללו היא <span class="math">\(x^{2}-\left(z+\overline{z}\right)x+z\cdot\overline{z}\)</span>, שהוא פולינום <strong>עם מקדמים ממשיים</strong>. קיבלנו שיש ל-<span class="math">\(p\left(x\right)\)</span> גורם ממעלה 2 על כל שורש מרוכב שאינו ממשי של <span class="math">\(p\left(x\right)\)</span>; ובנוסף לכך על כל שורש ממשי של <span class="math">\(p\left(x\right)\)</span> נקבל גורם ממעלה 1. המסקנה היא שכל פולינום מעל <span class="math">\(\mathbb{R}\)</span> מתפרק למכפלה של גורמים שהם לכל היותר ממעלה 2. שימו לב שהשתמשנו כאן כמעט במובלע במשפט היסודי של האלגברה, כשהנחנו שכל השורשים של <span class="math">\(p\left(x\right)\)</span> הם או ממשיים או מרוכבים שאינם ממשיים.</p>
<p>והנה תעלול למציאת שורשים שעובד רק ברציונליים ואוהבים לקרוא לו "משפט הניחוש האינטליגנטי" כי הוא נותן לנו רשימה בתקווה מצומצמת של מועמדים להיות השורשים <strong>הרציונליים</strong> של פולינום שהמקדמים שלו הם <strong>שלמים</strong>: נניח ש-<span class="math">\(p\left(x\right)=a_{n}x^{n}+\dots+a_{1}x+a_{0}\)</span> הוא פולינום שכל מקדמיו ב-<span class="math">\(\mathbb{Z}\)</span>; אז אם <span class="math">\(\frac{r}{s}\)</span> הוא שורש שלו שמוצג בצורה מצומצמת, כלומר ל-<span class="math">\(r,s\)</span> אין גורם משותף, אז בהכרח <span class="math">\(r|a_{0}\)</span> ו-<span class="math">\(s|a_{n}\)</span> (<span class="math">\(r\)</span> מחלק את המקדם החופשי ו-<span class="math">\(s\)</span> מחלק את המקדם המוביל). כמקרה פרטי מקבלים שאם <span class="math">\(p\left(x\right)\)</span> הוא פולינום מתוקן, אז השורשים הרציונליים שלו הם בהכרח שלמים ומחלקים את המקדם החופשי.</p>
<p>אין בהוכחה משהו מתוחכם. פשוט מציבים <span class="math">\(x=\frac{r}{s}\)</span>, מכפילים ב-<span class="math">\(s^{n}\)</span> כדי לנטרל את השבר, ומקבלים את התוצאה</p>
<p><span class="math">\(a_{n}r^{n}+a_{n-1}r^{n-1}s+\dots+a_{1}rs^{n-1}+a_{0}s^{n}=0\)</span></p>
<p>עכשיו, אפשר להעביר את הגורם הראשון אגף ומקבלים</p>
<p><span class="math">\(-a_{n}r^{n}=s\left(a_{n-1}r^{n-1}+\dots+a_{0}s^{n-1}\right)\)</span></p>
<p>כלומר, <span class="math">\(s\)</span> מחלק את אגף ימין, ולכן את אגף שמאל, אבל באגף שמאל הוא לא מחלק את <span class="math">\(r^{n}\)</span> (אחרת <span class="math">\(\frac{r}{s}\)</span> לא היה שבר מצומצם) ולכן הוא בהכרח מחלק את <span class="math">\(a_{n}\)</span>; באופן דומה, אפשר להעביר את הגורם האחרון אגף, לקבל <span class="math">\(-a_{0}s^{n}=r\left(a_{n}r^{n-1}+\dots+a_{1}s^{n-1}\right)\)</span> ומכך ינבע ש-<span class="math">\(r\)</span> מחלק את <span class="math">\(a_{0}\)</span>. זו הוכחה טכנית אבל אני אוהב אותה כי כשזוכרים את הרעיון שלה קל להיזכר במשפט מהראש - למה מחלקים דווקא את המקדם המוביל והמקדם החופשי ולמה המכנה מחלק את המקדם המוביל והמונה את החופשי.</p>
<p>כלל האצבע האחרון שאני רוצה להראות הוא טכניקה שמאפשרת להוכיח שפולינום הוא אי-פריק (משהו שעד עכשיו לא הראיתי). היא לא יעילה תמיד, אבל כשהיא כן היא מאוד פשוטה לבדיקה - ועוד יתרון הוא שקל יחסית <strong>לבנות</strong> פולינום אי פריק על סמך מה שהיא מציעה. השיטה הזו נקראת <strong>קריטריון אייזנשטיין</strong>. נתחיל מלהציג מקרה פרטי שלה: ניקח פולינום <strong>מתוקן</strong> עם מקדמים שלמים <span class="math">\(a\left(x\right)=x^{n}+a_{n-1}x^{n-1}+\dots+a_{1}x+a_{0}\)</span>. כעת, נניח ש-<span class="math">\(p\)</span> הוא מספר <strong>ראשוני </strong>שמחלק את כל המקדמים של הפולינום למעט את זה של <span class="math">\(x^{n}\)</span>, ובנוסף לכך ש-<span class="math">\(p^{2}\)</span> <strong>אינו</strong> מחלק את <span class="math">\(a_{0}\)</span> - אז הפולינום אי פריק מעל <span class="math">\(\mathbb{Q}\)</span>. למשל, <span class="math">\(x^{3}+2x+6\)</span> הוא אי פריק בגלל <span class="math">\(p=2\)</span> (הייתם יכולים לראות זאת גם בעזרת הטכניקות הקודמות; השורשים האפשריים היחידים של הפולינום הזה מעל הרציונליים הם 1,2,3,6 והשלילות שלהם, ובדיקה ישירה מראה שאף אחד מהם אינו שורש, ואם פולינום ממעלה שלישית הוא פריק בהכרח יש לו שורש).</p>
<p>איך מוכיחים את הקריטריון? אין סיבה לא להוכיח אותו בצורה כללית יותר, עבור תחום שלמות כלשהו. יהא <span class="math">\(R\)</span> תחום שלמות ו-<span class="math">\(a\left(x\right)=x^{n}+a_{n-1}x^{n-1}+\dots+a_{1}x+a_{0}\)</span> פולינום מתוקן ב-<span class="math">\(R\left[x\right]\)</span>. אם קיים <strong>אידאל ראשוני</strong> <span class="math">\(P\)</span> כך ש-<span class="math">\(a_{0},a_{1},\dots,a_{n-1}\in P\)</span> אבל <span class="math">\(a_{0}\notin P^{2}\)</span> אז <span class="math">\(p\left(x\right)\)</span> אי-פריק מעל <span class="math">\(R\)</span>.</p>
<p>אולי כדאי להזכיר מהו <span class="math">\(P^{2}\)</span>. מכפלה של אידאלים באופן כללי היא אוסף הסכומים הסופיים של מכפלות של אברי האידאלים. כלומר, במקרה שלנו <span class="math">\(P^{2}=\left\{ \sum ab\ |\ a\in P,b\in P\right\} \)</span>.</p>
<p>בואו נראה כעת איך מוכיחים את הקריטריון. נניח בשלילה ש-<span class="math">\(a\left(x\right)=b\left(x\right)c\left(x\right)\)</span> עבור פולינומים ממעלה לפחות 1 <span class="math">\(b\left(x\right),c\left(x\right)\)</span> מעל <span class="math">\(R\)</span>. עכשיו בואו נעבור לדבר על החוג <span class="math">\(R/P\)</span>. החוג הזה הוא תחום שלמות כי <span class="math">\(P\)</span> הוא אידאל ראשוני, ואפשר לדבר על פולינומים מעל החוג הזה. בפרט, אפשר לדבר על <span class="math">\(a\left(x\right),b\left(x\right),c\left(x\right)\)</span> מעליו; אנחנו פשוט מחליפים כל מקדם של הפולינומים הללו בתמונה שלו בחוג המנה <span class="math">\(R/P\)</span>. למשל, אני מסמן</p>
<p><span class="math">\(\overline{a\left(x\right)}=x^{n}+\left(a_{n-1}+P\right)x^{n-1}+\dots+\left(a_{1}+P\right)x+\left(a_{0}+P\right)\)</span></p>
<p>עכשיו, אם <span class="math">\(a_{i}\in P\)</span> אז <span class="math">\(a_{i}+P=P\)</span>; אתם צריכים לחשוב על <span class="math">\(P\)</span> בתור "סקלר האפס" בחוג המנה <span class="math">\(R/P\)</span>, כך ש-<span class="math">\(\overline{a\left(x\right)}\)</span> הוא בעצם פולינום פשוט במיוחד: <span class="math">\(\overline{a\left(x\right)}=x^{n}+P\)</span>. כדי לפשט לי את הסימונים אני אפסיק לכתוב <span class="math">\(+P\)</span> ולשים גג מעל פולינומים; פשוט נבין שפעולות החשבון שאנחנו מבצעים הן מעכשיו בחוג <span class="math">\(R/P\)</span>.</p>
<p>אם כן, בחוג <span class="math">\(R/P\)</span> יש לנו את הסיטואציה הבאה: שני פולינומים ממעלה 1 לפחות <span class="math">\(b\left(x\right),c\left(x\right)\)</span> כך ש-<span class="math">\(b\left(x\right)c\left(x\right)=x^{n}\)</span>. אכתוב אותם במפורש:</p>
<p><span class="math">\(b\left(x\right)=b_{m}x^{m}+\dots+b_{1}x+b_{0}\)</span></p>
<p><span class="math">\(c\left(x\right)=c_{k}x^{k}+\dots+c_{1}x+c_{0}\)</span></p>
<p>כאשר <span class="math">\(m,k<n\)</span> ו-<span class="math">\(m+k=n\)</span>. מכך ש-<span class="math">\(b\left(x\right)c\left(x\right)=x^{n}\)</span> אני מקבל <span class="math">\(n+1\)</span> משוואות שמתארות את הקונבולוציה של המקדמים של <span class="math">\(b\left(x\right),c\left(x\right)\)</span>:</p>
<p><span class="math">\(b_{0}c_{0}=0\)</span></p>
<p><span class="math">\(b_{0}c_{1}+b_{1}c_{0}=0\)</span></p>
<p><span class="math">\(\vdots\)</span></p>
<p><span class="math">\(b_{m-1}c_{k}+b_{m}c_{k-1}=0\)</span></p>
<p><span class="math">\(b_{m}c_{k}=1\)</span></p>
<p>בואו נתחיל מהמשוואה הראשונה, <span class="math">\(b_{0}c_{0}=0\)</span>. אנחנו בתחום שלמות <span class="math">\(R/P\)</span> ולכן או <span class="math">\(b_{0}\)</span> או <span class="math">\(c_{0}\)</span> הם 0; נניח בלי הגבלת הכלליות ש-<span class="math">\(b_{0}=0\)</span>. עכשיו נכנס לפעולה הנתון לפיו <span class="math">\(a_{0}\notin P^{2}\)</span>; אם ב-<span class="math">\(R/P\)</span> היה מתקיים ש-<span class="math">\(b_{0}=c_{0}=0\)</span> זה היה אומר שבחוג <span class="math">\(R\)</span> מתקיים <span class="math">\(b_{0}\in P\)</span> <strong>וגם</strong> <span class="math">\(c_{0}\in P\)</span> ולכן <span class="math">\(a_{0}=b_{0}c_{0}\in P^{2}\)</span>. זה בלתי אפשרי, ולכן בחוג <span class="math">\(R/P\)</span> מתקיים <span class="math">\(c_{0}\ne0\)</span>. אני טוען שאי השוויון הקטן הזה יגרום לתגובת שרשרת בקרב כל משוואות הקונבולוציה שלעיל שתכריח את כל המקדמים של <span class="math">\(b\left(x\right)\)</span> להיות אפס, עד אשר נקבל סתירה במשוואה האחרונה, <span class="math">\(b_{m}c_{k}=1\)</span>.</p>
<p>ראינו כבר ש-<span class="math">\(b_{0}=0\)</span>. זה הופך את המשוואה השניה ל-<span class="math">\(b_{1}c_{0}=0\)</span>, ומכיוון ש-<span class="math">\(c_{0}\ne0\)</span> אז <span class="math">\(b_{1}=0\)</span>. עכשיו המשוואה השלישית, שלא כתבתי, תהפוך ל-<span class="math">\(b_{2}c_{0}=0\)</span>, וכן הלאה וכן הלאה. מתישהו נגיע אל <span class="math">\(b_{m}c_{0}=0\)</span> (במשוואה של המקדם <span class="math">\(x^{m}\)</span>, שהוא <span class="math">\(\sum_{i=0}^{m}b_{i}c_{m-i}=0\)</span> כי <span class="math">\(m<n\)</span>) ונסיק ש-<span class="math">\(b_{m}=0\)</span>; אבל עכשיו המשוואה <span class="math">\(b_{m}c_{k}=1\)</span> לא יכולה להתקיים, והגענו לסתירה עם ההנחה ש-<span class="math">\(a\left(x\right)\)</span> היה פריק.</p>
<p>זה מסיים את ההוכחה של קריטריון אייזנשטיין וגם את הפוסט; כמובן שזה לא סוף הסיפור של הפולינומים אלא בקושי ההתחלה.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function toggleMobileMenu() {
            const navLinks = document.getElementById('navLinks');
            navLinks.classList.toggle('expanded');
        }
        
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>