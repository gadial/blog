<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>המשפט היסודי של תורת גלואה - לא מדויק</title>
    <link rel="icon" type="image/x-icon" href="/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/" class="site-title">לא מדויק</a>
            <div class="nav-links">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2018/05/07/fields_and_groups_collide/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">כשחבורות ושדות מתנגשים</span>
            </a>
            

            
            <a href="/2018/06/19/cyclotomic_extensions/" class="nav-link nav-next">
                <span class="nav-label">← פוסט חדש יותר</span>
                <span class="nav-title">הרחבות ציקלוטומיות ובעיית הבניה של מצולע משוכלל</span>
            </a>
            
        </nav>
        
        
        <header>
            <h1>המשפט היסודי של תורת גלואה</h1>
            <div class="post-meta">
                <span class="date">2018-05-21</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/המשפט היסודי של תורת גלואה.html">המשפט היסודי של תורת גלואה</a>
                    
                    <a href="/tags/הרחבת שדות.html">הרחבת שדות</a>
                    
                    <a href="/tags/תורת גלואה.html">תורת גלואה</a>
                    
                </span>
                
            </div>
        </header>
        
        <article>
            <h2>מה הולך כאן?</h2>
<p>בשעה טובה הגענו אל אחת מאבני היסוד של האלגברה המופשטת - המשפט היסודי של תורת גלואה. כדי להבין מה המשפט אומר צריך להכיר את המושגים הבסיסיים שהוא מתעסק בהם - <a href="https://gadial.net/2018/04/03/field_extensions_intro/">הרחבת שדות</a> ו<a href="https://gadial.net/2018/04/26/galois_theory_intro/">אוטומורפיזמים של שדות</a> והשדה שאוטומורפיזם משמר. מכירים? יופי, אז הנה המשפט:</p>
<p>תהא <span class="math">\(E/F\)</span> הרחבת גלואה ו-<span class="math">\(G=\text{Gal}\left(E/F\right)\)</span> חבורת הגלואה של ההרחבה. אז קיימת התאמה חד-חד-ערכית ועל בין <strong>שדות הביניים</strong> <span class="math">\(K\)</span> המקיימים <span class="math">\(F\subseteq K\subseteq E\)</span> ובין <strong>תתי-חבורות</strong> <span class="math">\(H\subseteq G\)</span>. ההתאמה מוגדרת כך: בכיוון אחד, בהינתן <span class="math">\(K\)</span>, היא מחזירה את כל האיברים של <span class="math">\(G\)</span> שמשמרים את <span class="math">\(K\)</span>; בכיוון השני, בהינתן <span class="math">\(H\)</span>, היא מחזירה את כל האיברים של <span class="math">\(E\)</span> שמשתמרים על ידי <span class="math">\(H\)</span>.</p>
<p>יותר מכך: ההתאמה שומרת על מבנה ה<strong>סריג</strong> של תתי-השדות של <span class="math">\(E\)</span> שמכילים את <span class="math">\(F\)</span> ותתי-החבורות של <span class="math">\(G\)</span>, תוך שהיא הופכת את הסדר. כלומר, עבור תתי-שדות <span class="math">\(K_{1},K_{2}\)</span> ותתי-החבורות שמתאימים להם <span class="math">\(H_{1},H_{2}\)</span>:</p>
<ul>
    <li>אם <span class="math">\(K_{1}\subseteq K_{2}\)</span> אז <span class="math">\(H_{2}\subseteq H_{1}\)</span>.</li>
    <li>תת-החבורה שמתאימה לשדה <span class="math">\(\left\langle K_{1},K_{2}\right\rangle \)</span> שנוצר על ידי <span class="math">\(K_{1},K_{2}\)</span> היא <span class="math">\(H_{1}\cap H_{2}\)</span>.</li>
    <li>תת-החבורה שמתאימה לשדה <span class="math">\(K_{1}\cap K_{2}\)</span> היא תת-החבורה <span class="math">\(\left\langle H_{1},H_{2}\right\rangle \)</span> שנוצרת על ידי <span class="math">\(H_{1},H_{2}\)</span>.</li>
</ul>
<p>יותר מכך: לכל <span class="math">\(F\subseteq K\subseteq E\)</span> כזו אנחנו יודעים ש:</p>
<ul>
    <li><span class="math">\(E/K\)</span> הרחבת גלואה עם חבורת גלואה <span class="math">\(\text{Gal}\left(E/K\right)=H\)</span>. לכן בפרט <span class="math">\(\left[E:K\right]=\left|H\right|\)</span> ו-<span class="math">\(\left[K:F\right]=\left|G:H\right|\)</span> (האינדקס של <span class="math">\(H\)</span> ב-<span class="math">\(G\)</span>).</li>
    <li><span class="math">\(K/F\)</span> היא הרחבת גלואה אם ורק אם <span class="math">\(H\)</span> היא תת-חבורה <strong>נורמלית </strong>ב-<span class="math">\(G\)</span> ובמקרה זה, <span class="math">\(\text{Gal}\left(K/F\right)\cong G/H\)</span>.</li>
</ul>
<p>אני רוצה להסביר את הקטע עם הסריג קצת יותר בפירוט, אבל קודם - תמונות. כאן תמונה אחת באמת שווה אלף מילים.</p>
<p><img src="/img/2018/05/galois_diagram1.png" alt="\xymatrix{ & \mathbb{Q}\left(\sqrt{2},\sqrt{3}\right)\ar[dl]^{2}\ar[d]^{2}\ar[dr]^{2}\\ \mathbb{Q}\left(\sqrt{2}\right)\ar[dr]^{2} & \mathbb{Q}\left(\sqrt{6}\right)\ar[d]^{2} & \mathbb{Q}\left(\sqrt{3}\right)\ar[dl]^{2}\\ & \mathbb{Q}"/></p>
<p><img src="/img/2018/05/galois_diagram2.png" alt="\xymatrix{ & \left\{ e\right\} \ar[dl]^{2}\ar[d]^{2}\ar[dr]^{2}\\ \left\{ e,\left(1,0\right)\right\} \ar[dr]^{2} & \left\{ e,\left(1,1\right)\right\} \ar[d]^{2} & \left\{ e,\left(0,1\right)\right\} \ar[dl]^{2}\\ & \left\{ e,\left(1,0\right),\left(0,1\right),\left(1,1\right)\right\} }"/></p>
<p>מה אנחנו רואים פה? בתמונה הראשונה יש לנו את ההרחבה <span class="math">\(\mathbb{Q}\left(\sqrt{2},\sqrt{3}\right)/\mathbb{Q}\)</span> (שדה הפיצול של הפולינום <span class="math">\(\left(x^{2}-2\right)\left(x^{2}-3\right)\)</span> מעל <span class="math">\(\mathbb{Q}\)</span> עם כל תת-השדות שלה. המספרים ליד החצים מתארים את המימדים של ההרחבות. למשל, <span class="math">\(\left[\mathbb{Q}\left(\sqrt{2},\sqrt{3}\right):\mathbb{Q}\left(\sqrt{6}\right)\right]=2\)</span>.</p>
<p>בתמונה השניה יש לנו את החבורה <span class="math">\(\mathbb{Z}_{2}\times\mathbb{Z}_{2}\)</span> עם כל תת-החבורות שלה. שימו לב שאני מצייר את החבורה ותתי-החבורות שלה בסדר <strong>הפוך</strong>: תת חבורה נמצאת <strong>מעל</strong> תתי-החבורות שהיא מוכלת בהן. גם המשמעות של המספרים השתנתה: אם יש לנו חץ מתת-החבורה <span class="math">\(H\)</span> אל תת-החבורה <span class="math">\(G\)</span> (כלומר, <span class="math">\(H\subseteq G\)</span>) אז המספר הוא <strong>האינדקס</strong> של <span class="math">\(H\)</span> ב-<span class="math">\(G\)</span>, מה שאני מסמן בתור <span class="math">\(\left|G:H\right|\)</span> ושווה למספר הקוסטים של <span class="math">\(H\)</span> ב-<span class="math">\(G\)</span> ובמקרה שלנו, הסופי, גם פשוט ל-<span class="math">\(\frac{\left|G\right|}{\left|H\right|}\)</span>.</p>
<p>ברגע שבו הייתה לי הדיאגרמה הראשונה, היה קל לצייר את השניה - רק שיניתי את השמות של השדות כך שבמקומם יהיו תתי-חבורות מתאימות. את החצים עצמם והמספרים עליהם לא הייתי צריך לשנות. זו המהות של המשפט היסודי - המבנה של החצים ("סריג", ועוד אסביר במפורש מהו בהמשך) הוא זהה לחלוטין עד כדי שינוי שמות - <strong>איזומורפי</strong>.</p>
<p>עוד דוגמא? עוד דוגמא. ראינו גם את עלילות שדה הפיצול של <span class="math">\(x^{3}-2\)</span>. השורשים של הפולינום הזה היו <span class="math">\(\sqrt[3]{2},\omega\sqrt[3]{2},\omega^{2}\sqrt[3]{2}\)</span>, כאשר <span class="math">\(\omega=e^{\frac{2\pi i}{3}}\)</span> הוא <strong>שורש יחידה פרימיטיבי</strong> מסדר 3 - מספר מרוכב שמקיים <span class="math">\(\omega^{3}=1\)</span> והחזקות שלו הן כל הפתרונות המרוכבים של המשוואה <span class="math">\(x^{3}=1\)</span>. כל תמורה אפשרית של השורשים הללו נותנת אוטומורפיזם של שדה הפיצול, כך שחבורת הגלואה המתאימה היא <span class="math">\(S_{3}\)</span> - חבורת כל התמורות על שלושה איברים. איך החבורה הזו נראית, אנחנו יודעים טוב: היא כוללת את תמורת היחידה <span class="math">\(e\)</span>, את החילופים <span class="math">\(\left(1\ 2\right),\left(1\ 3\right),\left(2\ 3\right)\)</span> ואת המעגלים מאורך 3 <span class="math">\(\left(1\ 2\ 3\right)\)</span> ו-<span class="math">\(\left(1\ 3\ 2\right)\)</span>. כל חילוף יוצר תת-חבורה מסדר 2 שכוללת את <span class="math">\(e\)</span> ועצמו; התמורה <span class="math">\(\left(1\ 2\ 3\right)\)</span> יוצרת תת-חבורה מסדר 3 שכוללת גם את <span class="math">\(\left(1\ 3\ 2\right)\)</span>; וזהו. אלו תתי-החבורות הלא טריוויאליות היחידות. אם מנסים למשל ליצור תת-חבורה מ-<span class="math">\(\left(1\ 2\right)\)</span> ו-<span class="math">\(\left(1\ 3\right)\)</span> אז המכפלה שלהם נותנת גם את <span class="math">\(\left(1\ 2\ 3\right)\)</span> ו-<span class="math">\(\left(1\ 3\ 2\right)\)</span> ומכאן כבר אפשר לקבל את כל <span class="math">\(S_{3}\)</span>. אם כן, את מבנה הסריג של <span class="math">\(S_{3}\)</span> אפשר לצייר כך:</p>
<p><img src="/img/2018/05/galois_diagram3.png" alt="\xymatrix{ & \left\{ e\right\} \ar[ddl]^{3}\ar[d]^{2}\ar[dr]^{2}\ar[drr]\\ & \left\{ e,\left(1\ 2\right)\right\} \ar[dd]^{3} & \left\{ e,\left(1\ 3\right)\right\} \ar[ddl]^{3} & \left\{ e,\left(2\ 3\right)\right\} \ar[ddll]^{3}\\ \left\{ e,\left(1\ 2\ 3\right),\left(1\ 3\ 2\right)\right\} \ar[dr]^{2}\\ & S_{3} } "/></p>
<p>מה השדות שמשתמרים על ידי תת-החבורות המתאימות? ובכן, <span class="math">\(\left\{ e,\left(1\ 2\right)\right\} \)</span> מחליפה שניים מהשורשים - נאמר ש"1" מתאר את <span class="math">\(\sqrt[3]{2}\)</span> ואילו "2" מתאר את <span class="math">\(\omega\sqrt[3]{2}\)</span>, אז <span class="math">\(\left(1\ 2\right)\)</span> מחליפה אותם ולא משנה את <span class="math">\(\omega^{2}\sqrt[3]{2}\)</span>, כך שנקבל את שדה השבת <span class="math">\(\mathbb{Q}\left(\omega^{2}\sqrt[3]{2}\right)\)</span> ומשהו דומה יקרה עם שתי החבורות האחרות מסדר 2. ומה עם החבורה מסדר 3? היא כוללת תמורות שמזיזות את כל השורשים, אז אף שורש לא יהיה שייך לשדה השבת שלה. אם כך, מי כן יהיה שם? הנה תעלול שיאפשר לנו לראות את זה בקלות: התמורה <span class="math">\(\sigma=\left(1\ 2\ 3\right)\)</span> מבצעת את הדברים הבאים:</p>
<p><span class="math">\(\sigma\left(\sqrt[3]{2}\right)=\omega\sqrt[3]{2}\)</span></p>
<p><span class="math">\(\sigma\left(\omega\sqrt[3]{2}\right)=\omega^{2}\sqrt[3]{2}\)</span></p>
<p>ולכן אם <strong>נחלק</strong> את האיברים הללו האחד בשני נקבל:</p>
<p><span class="math">\(\sigma\left(\omega\right)=\sigma\left(\frac{\omega\sqrt[3]{2}}{\sqrt[3]{2}}\right)=\frac{\omega^{2}\sqrt[3]{2}}{\omega\sqrt[3]{2}}=\omega\)</span></p>
<p>באופן דומה, <span class="math">\(\tau=\left(1\ 3\ 2\right)\)</span> מבצעת:</p>
<p><span class="math">\(\tau\left(\sqrt[3]{2}\right)=\omega^{2}\sqrt[3]{2}\)</span></p>
<p><span class="math">\(\tau\left(\omega\sqrt[3]{2}\right)=\sqrt[3]{2}\)</span></p>
<p>ולכן:</p>
<p><span class="math">\(\tau\left(\omega\right)=\tau\left(\frac{\omega\sqrt[3]{2}}{\sqrt[3]{2}}\right)=\frac{\sqrt[3]{2}}{\omega^{2}\sqrt[3]{2}}=\omega^{-2}=\omega\)</span></p>
<p>המעבר האחרון נובע מכך ש-<span class="math">\(\omega^{3}=1\)</span>.</p>
<p>אם כן, <span class="math">\(\omega\)</span> בוודאי <strong>שייך</strong> לשדה ש-<span class="math">\(\left\{ e,\left(1\ 2\ 3\right),\left(1\ 3\ 2\right)\right\} \)</span> משמרת. מכיוון שהפולינום המינימלי של <span class="math">\(\omega\)</span> מעל <span class="math">\(\mathbb{Q}\)</span> הוא <span class="math">\(x^{2}+x+1\)</span> (כי <span class="math">\(x^{3}-1=\left(x-1\right)\left(x^{2}+x+1\right)\)</span>) אז מימד ההרחבה <span class="math">\(\mathbb{Q}\left(\omega\right)/\mathbb{Q}\)</span> הוא 2, בהתאם לאינדקס של <span class="math">\(\left\{ e,\left(1\ 2\ 3\right),\left(1\ 3\ 2\right)\right\} \)</span> ב-<span class="math">\(S_{3}\)</span>, כך שכבר ברור שזה כל שדה השבת, וקיבלנו את דיאגרמת השדות:</p>
<p><img src="/img/2018/05/galois_diagram4.png" alt="\xymatrix{ & \mathbb{Q}\left(\sqrt[3]{2},\omega\right)\ar[ddl]^{3}\ar[d]^{2}\ar[dr]^{2}\ar[drr]\\ & \mathbb{Q}\left(\omega^{2}\sqrt[3]{2}\right)\ar[dd]^{3} & \mathbb{Q}\left(\omega\sqrt[3]{2}\right)\ar[ddl]^{3} & \mathbb{Q}\left(\sqrt[3]{2}\right)\ar[ddll]^{3}\\ \mathbb{Q}\left(\omega\right)\ar[dr]^{2}\\ & \mathbb{Q} }"/></p>
<p>והמשפט היסודי של תורת גלואה גם מבטיח לנו שאלו כל שדות הביניים שיש. זו בעצם התכונה החשובה של המשפט היסודי: הוא הופך את הבעיה הקשה מאוד של מציאת שדות ביניים של הרחבות סופיות לבעיה הקצת פחות קשה של להבין את המבנה של חבורות סופיות.</p>
<p>עכשיו, תת-החבורה <span class="math">\(\left\{ e,\left(1\ 2\right)\right\} \)</span> היא לא נורמלית ב-<span class="math">\(S_{3}\)</span> (היא לא סגורה להצמדה; הצמדה של <span class="math">\(\left(1\ 2\right)\)</span> מחזירה את <span class="math">\(\left(1\ 3\right)\)</span> ו-<span class="math">\(\left(2\ 3\right)\)</span>). זה אומר לנו שאם נסתכל על ההרחבה <span class="math">\(\mathbb{Q}\left(\omega^{2}\sqrt[3]{2}\right)/\mathbb{Q}\)</span>, היא לא תהיה הרחבת גלואה (וזה לא מפתיע - זו הרחבה שכוללת שורש אחד של הפולינום <span class="math">\(x^{3}-2\)</span> אבל לא את היתר). לעומת זאת, <span class="math">\(\left\{ e,\left(1\ 2\ 3\right),\left(1\ 3\ 2\right)\right\} \)</span> כן נורמלית (היא מאינדקס 2; כל תת-חבורה מאינדקס 2 היא נורמלית) ואכן <span class="math">\(\mathbb{Q}\left(\omega\right)/\mathbb{Q}\)</span> היא הרחבת גלואה (הרי היא שדה הפיצול של <span class="math">\(x^{2}+x+1\)</span> הספרבילי). בקיצור, נראה לי שהבנו - המשפט עובד!</p>
<p>בואו נסביר רק את הקטע של ה"סריג" הזה. המושג הבסיסי פה הוא <strong>קבוצה סדורה חלקית</strong>: זוג <span class="math">\(\left(P,\le\right)\)</span> של קבוצה <span class="math">\(P\)</span> ויחס בינארי <span class="math">\(\le\)</span> מעליה הוא קבוצה סדורה חלקית אם <span class="math">\(\le\)</span> הוא רפלקסיבי, טרנזיטיבי ואנטי-סימטרי. היחס <span class="math">\(\subseteq\)</span> של שדות מקיים את זה, וגם <span class="math">\(\supseteq\)</span> של חבורות מקיים את זה. ההיפוך של הסימון לא מקרי: במקרה של חבורות, אני אומר ש-<span class="math">\(G\le H\)</span> אם ורק אם <span class="math">\(G\supseteq H\)</span>.</p>
<p>שתי קבוצות סדורות חלקית <span class="math">\(\left(P_{1},\le_{1}\right)\)</span> ו-<span class="math">\(\left(P_{2},\le_{2}\right)\)</span> הן <strong>איזומורפיות</strong> אם יש ביניהן העתקה חח"ע ועל <span class="math">\(f:P_{1}\to P_{2}\)</span> כך ש-<span class="math">\(a\le b\iff f\left(a\right)\le f\left(b\right)\)</span>. המשמעות של איזומורפיזם כזה הוא ששתי הקבוצות הן <strong>אותו דבר בדיוק עד כדי שינוי שמות</strong> בכל הנוגע ליחסי הסדר בין האיברים שלהן. המשפט היסודי של תורת גלואה אומר (בין היתר) ששתי הקבוצות הסדורות שתיארתי - שדות ביניים של <span class="math">\(E/F\)</span> עם הכלה רגילה, ותתי-חבורות של <span class="math">\(\text{Gal}\left(E/F\right)\)</span> עם הכלה הפוכה - הן איזומורפיות. לכן הציור שלהן יהיה אותו הציור בדיוק.</p>
<p>ומה עניין ה"סריג" כאן? ובכן, <strong>סריג</strong> במתמטיקה זו מילה שמתארת כל מני דברים, ואחד מהם הוא קבוצה סדורה חלקית <span class="math">\(\left(P,\le\right)\)</span> כך שלכל שני איברים <span class="math">\(a,b\in P\)</span>, לקבוצה <span class="math">\(\left\{ a,b\right\} \)</span> יש חסם עליון וחסם תחתון. חסם עליון הוא איבר <span class="math">\(c\)</span> כך ש-<span class="math">\(a\le c\)</span> וגם <span class="math">\(b\le c\)</span> (למי שמקיים את שני אלו קוראים <strong>חסם מלעיל</strong> של הקבוצה) וכמו כן לכל <span class="math">\(d\)</span> שגם הוא חסם מלעיל, <span class="math">\(c\le d\)</span>. חסם תחתון זה אותו הדבר רק עם היפוך הכיוון של אי השוויונות. כדי שההגדרה הזו תהיה מעניינת בכלל צריך שיחס הסדר על <span class="math">\(P\)</span> לא יהיה מלא - כלומר, שיהיו איברים <span class="math">\(a,b\)</span> לא מתקיים לא <span class="math">\(a\le b\)</span> וגם לא <span class="math">\(b\le a\)</span> (כי אם למשל <span class="math">\(a\le b\)</span> אז החסם העליון של <span class="math">\(\left\{ a,b\right\} \)</span> הוא <span class="math">\(b\)</span> והתחתון הוא <span class="math">\(a\)</span>). הדוגמא הקלאסית לסריג היא המספרים הטבעיים עם יחס הסדר "<span class="math">\(a\)</span> מחלק את <span class="math">\(b\)</span>". שם החסם העליון של כל זוג איברים הוא ה-<span class="math">\(\text{lcm}\)</span> שלהם (הכפולה המשותפת המינימלית) והחסם התחתון הוא ה-<span class="math">\(\text{gcd}\)</span> שלהם (המחלק המשותף המקסימלי).</p>
<p>במקרה שלנו, עבור שני שדות <span class="math">\(\left\{ K_{1},K_{2}\right\} \)</span> ויחס ההכלה, החסם העליון הוא <span class="math">\(\left\langle K_{1},K_{2}\right\rangle \)</span> והתחתון הוא <span class="math">\(K_{1}\cap K_{2}\)</span>, ועם חבורות זה ההפך כי יחס הסדר הוא הפוך. מכאן ברורה ההתאמה בין השניים: השדה שמתאים לחסם העליון של <span class="math">\(\left\{ K_{1},K_{2}\right\} \)</span> <strong>צריך</strong> להתאים לחסם התחתון של <span class="math">\(\left\{ H_{1},H_{2}\right\} \)</span> עבור החבורות המתאימות <span class="math">\(H_{1},H_{2}\)</span>.</p>
<h2>ואיך מוכיחים את זה?</h2>
<p>את רוב הרכיבים של ההוכחה כבר יש לנו, ורק החלק עם חבורת המנה יהיה קשה. נתחיל מההתאמה עצמה. אני לוקח הרחבת גלואה <span class="math">\(E/F\)</span> ומסמן <span class="math">\(G=\text{Gal}\left(E/F\right)\)</span>. לכל תת-חבורה <span class="math">\(H\subseteq G\)</span> אנחנו מתאימים את השדה <span class="math">\(\Psi\left(H\right)=\left\{ a\in E\ |\ \forall\sigma\in H:\sigma a=a\right\} \)</span> שמשתמר על ידי <span class="math">\(H\)</span>. כבר ראינו שזה אכן שדה וש-<span class="math">\(F\subseteq\Psi\left(H\right)\subseteq E\)</span>, כך שיש לנו <strong>פונקציה</strong> מאוסף תת-החבורות של <span class="math">\(G\)</span> אל אוסף שדות הביניים של <span class="math">\(E/F\)</span>.</p>
<p>בכיון השני, אנחנו לוקחים שדה ביניים <span class="math">\(F\subseteq K\subseteq E\)</span> ומתאימים לו תת-חבורה <span class="math">\(\Phi\left(K\right)=\left\{ \sigma\in G\ |\ \forall a\in K:\sigma a=a\right\} \)</span> של כל אברי <span class="math">\(G\)</span> שמשמרים את כל <span class="math">\(K\)</span>. גם פה קל להשתכנע שזו תת-חבורה: אם <span class="math">\(\sigma a=a\)</span> וגם <span class="math">\(\tau a=a\)</span> אז <span class="math">\(\left(\sigma\tau\right)a=\sigma\left(\tau a\right)=\sigma a=a\)</span> ו-<span class="math">\(\tau^{-1}a=\tau^{-1}\left(\tau a\right)=\left(\tau^{-1}\tau\right)a=a\)</span>, כך ש-<span class="math">\(\Phi\left(K\right)\)</span> סגורה לכפל ולהופכי ולכן היא תת-חבורה. כעת הטענה היא ש-<span class="math">\(\Psi,\Phi\)</span> הן הופכיות זו לזו, ולכן בפרט כל אחת מהן חד-חד-ערכית ועל.</p>
<p>בפוסט הקודם הראיתי שאם <span class="math">\(E\)</span> הוא שדה ו-<span class="math">\(H\)</span> היא תת-חבורה כלשהי של אוטומורפיזמים של <span class="math">\(E\)</span> ואנחנו מסמנים <span class="math">\(K=\Psi\left(H\right)\)</span>, אז <span class="math">\(E/K\)</span> היא הרחבת גלואה ו-<span class="math">\(\text{Gal}\left(E/K\right)=H\)</span>. הטענה הזו הגיעה בדם יזע דמעות ואלגברה לינארית. כעת, הייתי שמח לומר ש-<span class="math">\(\Phi\left(K\right)=\text{Gal}\left(E/K\right)\)</span>, מה שהיה מסיים את מה שאני צריך להראות פה, אבל צריך להיזהר: ההגדרה היבשה של <span class="math">\(\text{Gal}\left(E/K\right)\)</span> היא בתור <span class="math">\(\left\{ \sigma\in\text{Aut}\left(E\right)\ |\ \forall a\in K:\sigma a=a\right\} \)</span>, ואילו <span class="math">\(\Phi\left(K\right)=\left\{ \sigma\in G\ |\ \forall a\in K:\sigma a=a\right\} \)</span>. רואים את ההבדל? ב-<span class="math">\(\text{Gal}\left(E/K\right)\)</span> עלולים להיות עוד איברים שלא ב-<span class="math">\(\Phi\left(K\right)\)</span> כי אולי יש לנו אוטומורפיזמים של <span class="math">\(E\)</span> שמשמרים את <span class="math">\(K\)</span> אבל לא שייכים ל-<span class="math">\(G\)</span>, כלומר לא משמרים את <span class="math">\(F\)</span>. אבל הרי <span class="math">\(F\subseteq K\)</span> ולכן כל מי שמשמר את <span class="math">\(K\)</span> משמר גם את <span class="math">\(F\)</span> ושייך ל-<span class="math">\(G\)</span>, כך שכל הדקדוק הזה בקטנות נראה מיותר לגמרי - אבל אני רוצה שיהיה ברור שיש כאן משהו שצריך לומר.</p>
<p>יפה, אז ראינו ש-<span class="math">\(\Phi\left(\Psi\left(H\right)\right)=H\)</span>. צריך גם להראות את ההפך: <span class="math">\(\Psi\left(\Phi\left(K\right)\right)=K\)</span> לכל <span class="math">\(F\subseteq K\subseteq E\)</span>. כאן קיימת סכנה: באופן כללי, אם <span class="math">\(G/F\)</span> איננה הרחבת גלואה, בהחלט ייתכן ש-<span class="math">\(\Psi\left(\Phi\left(K\right)\right)\)</span> יהיה שדה גדול יותר מ-<span class="math">\(K\)</span> - זו הסיטואציה של "אין מספיק אוטומורפיזמים של <span class="math">\(E\)</span> כדי לתפוס בדיוק את <span class="math">\(K\)</span>". בפוסט הקודם ראינו שלהגיד "הסיטואציה העגומה הזו לא מתרחשת" זה בדיוק להגיד שההרחבה שלנו היא הרחבת גלואה. נחדד:</p>
<p><span class="math">\(E/K\)</span> היא הרחבת גלואה אם ורק אם השדה ש-<span class="math">\(\text{Aut}\left(E/K\right)\)</span> משמרת הוא <span class="math">\(K\)</span>.</p>
<p>במקרה שלנו, <span class="math">\(\Phi\left(K\right)=\text{Aut}\left(E/K\right)\)</span> על פי הגדרה (אברי <span class="math">\(\Phi\left(K\right)\)</span> הם איברים של <span class="math">\(G\)</span>, כלומר צריכים גם לשמר את <span class="math">\(F\)</span>, אבל מכיוון ש-<span class="math">\(F\subseteq K\)</span> זה מתקיים תמיד). לכן לומר ש-<span class="math">\(E/K\)</span> היא גלואה זה לומר ש-<span class="math">\(\Psi\left(\Phi\left(K\right)\right)=K\)</span>. אז הכיוון הזה של ההוכחה מצטמצם לטענה הבאה: אם <span class="math">\(E/F\)</span> גלואה ו-<span class="math">\(F\subseteq K\subseteq E\)</span> אז <span class="math">\(E/K\)</span> גלואה. את זה אמרתי קודם, ב"יותר מכך" שבציטוט המשפט. אבל למה שזה יהיה נכון?</p>
<p>כאן נכנסת לתמונה העובדה שאנחנו מבינים הרחבות גלואה טוב מכמה כיוונים שונים. ראינו בפוסט הקודם ש-<span class="math">\(E/F\)</span> היא גלואה אם ורק אם <span class="math">\(E\)</span> היא <strong>שדה פיצול של פולינום ספרבילי</strong> <span class="math">\(p\left(x\right)\in F\left[x\right]\)</span>. העניין הוא ש<strong>אותו פולינום בדיוק</strong> קיים גם מעל <span class="math">\(K\left[x\right]\)</span>. כלומר, אני יכול לקחת את <span class="math">\(p\left(x\right)\)</span> כפי שהוא, לשכוח מקיומו של <span class="math">\(F\)</span> ולומר "תכירו, הנה <span class="math">\(p\left(x\right)\in K\left[x\right]\)</span>, הוא פולינום ספרבילי מעל <span class="math">\(K\)</span> ושדה הפיצול שלו הוא <span class="math">\(E\)</span>". שדה הפיצול של פולינום לא משתנה כשמשנים את השם של השדה שמכיל את המקדמים, כל עוד אלו בדיוק אותם מקדמים; הפולינום בוודאי לא יפסיק להיות ספרבילי פתאום. הדבר היחיד שעלול להשתנות כשמשנים את השדה הוא ש-<span class="math">\(p\left(x\right)\)</span> פתאום יפסיק להיות אי-פריק (כפי ש-<span class="math">\(x^{3}-2\)</span> האי-פריק מעל <span class="math">\(\mathbb{Q}\)</span> הופך פתאום מעל <span class="math">\(\mathbb{Q}\left(\sqrt[3]{2}\right)\)</span> להיות פריק עם פירוק <span class="math">\(x^{3}-2=\left(x-\sqrt[3]{2}\right)\left(x^{2}+x\sqrt[3]{2}+\left(\sqrt[3]{2}\right)^{2}\right)\)</span>). אלא ש"אי-פריק" זה לא משהו שנדרש מהפולינום כדי ששדה הפיצול שלו יהיה הרחבת גלואה, כך שזה לא רלוונטי. זה מסיים את השלב הזה של ההוכחה.</p>
<p>עד כה הראינו:</p>
<ol>
    <li>קיימת התאמה חח"ע ועל <span class="math">\(\Phi\)</span> בין שדות ביניים <span class="math">\(F\subseteq K\subseteq E\)</span> ותתי-חבורות של <span class="math">\(\text{Gal}\left(E/F\right)\)</span>.</li>
    <li>אם <span class="math">\(K\)</span> שדה ביניים שכזה אז <span class="math">\(E/K\)</span> גלואה ו-<span class="math">\(\text{Gal}\left(E/K\right)=\Phi\left(K\right)\)</span>.</li>
</ol>
<p>המסקנות המיידיות מ-2 הן שאם נסמן <span class="math">\(\Phi\left(K\right)=H\)</span> אז <span class="math">\(\left[E:K\right]=\left|H\right|\)</span> - זה נובע מכך שהרחבה היא גלואה אם ורק אם <span class="math">\(\left[E:K\right]=\left|\text{Aut}\left(E/K\right)\right|\)</span> (זו ההגדרה המקורית שלנו להרחבת גלואה). מכיוון שאנחנו יודעים ש-<span class="math">\(\left[E:F\right]=\left[E:K\right]\left[K:F\right]\)</span> (אחד המשפטים הבסיסיים בתורת השדות) ו-<span class="math">\(\left|G\right|=\left|G:H\right|\cdot\left|H\right|\)</span> (אחד המשפטים הבסיסיים בתורת החבורות) ומכיוון ש-<span class="math">\(G=\text{Gal}\left(E/F\right)\)</span> גלואה ולכן <span class="math">\(\left|G\right|=\left[E:F\right]\)</span>, נקבל ש-</p>
<p><span class="math">\(\left|G:H\right|\cdot\left|H\right|=\left[E:K\right]\left[K:F\right]\)</span></p>
<p>ואחרי צמצום <span class="math">\(\left|H\right|\)</span> משני האגפים (<span class="math">\(\left[E:K\right]=\left|H\right|\)</span>) נקבל <span class="math">\(\left|G:H\right|=\left[K:F\right]\)</span>. זה היה ה"יותר מכך" הראשון בניסוח שנתתי למשפט.</p>
<p>חוב אחר שנשאר לי: להראות שאם <span class="math">\(K_{1}\subseteq K_{2}\)</span> אז <span class="math">\(H_{2}\subseteq H_{1}\)</span> (כאשר <span class="math">\(H_{i}=\Phi\left(K_{i}\right)\)</span>). זה קל מאוד, כמובן: אם <span class="math">\(K_{1}\subseteq K_{2}\)</span> אז כל אוטומורפיזם של <span class="math">\(E\)</span> שמשמר את <span class="math">\(K_{2}\)</span> חייב לשמר גם את <span class="math">\(K_{1}\)</span>, ולכן כל איבר של <span class="math">\(\text{Gal}\left(E/K_{2}\right)\)</span> חייב להיות גם איבר של <span class="math">\(\text{Gal}\left(E/K_{1}\right)\)</span> ולכן <span class="math">\(H_{2}=\text{Gal}\left(E/K_{2}\right)\subseteq\text{Gal}\left(E/K_{1}\right)=H_{1}\)</span>.</p>
<p>נשאר רק החלק שהבטחתי שיהיה כבד - להראות ש-<span class="math">\(K/F\)</span> היא הרחבת גלואה אם ורק אם <span class="math">\(H\)</span> היא תת-חבורה <strong>נורמלית </strong>ב-<span class="math">\(G\)</span> ושבמקרה הזה, <span class="math">\(\text{Gal}\left(K/F\right)\cong G/H\)</span>.</p>
<p>כדי להבין אם <span class="math">\(K/F\)</span> היא גלואה או לא, נרצה להבין האם <span class="math">\(\left|\text{Aut}\left(K/F\right)\right|=\left[K:F\right]\)</span> או לא. מכיוון שכל המידע שיש לנו נוגע להרחבה "הגדולה" <span class="math">\(E/K\)</span>, אז כדי להבין את <span class="math">\(\text{Aut}\left(K/F\right)\)</span> נרצה להסתכל על דרך לקשר אותה להרחבה הגדולה הזו. אז בואו ניקח <span class="math">\(\sigma\in\text{Gal}\left(E/F\right)\)</span> וננסה להבין איך <span class="math">\(\sigma\)</span> מתנהגת כש<strong>מצמצמים</strong> אותה ל-<span class="math">\(K\)</span>, מה שאני מסמן בתור <span class="math">\(\sigma|_{K}\)</span>. אני עדיין מקבל פונקציה חח"ע שהיא הומומורפיזם של שדות; התחום שלה הוא <span class="math">\(K\)</span> והטווח שלה הוא <span class="math">\(E\)</span>, ואני גם יודע שעל <span class="math">\(F\)</span> היא הזהות, אבל <strong>זה כל מה שאני יודע</strong> באופן כללי. פונקציה כזו איננה בהכרח <strong>אוטומורפיזם</strong> של <span class="math">\(K\)</span>; בשביל זה התמונה שלה הייתה צריכה להיות בדיוק כל <span class="math">\(K\)</span>. היא מה שנקרא <strong>שיכון</strong> של <span class="math">\(K\)</span> בתוך <span class="math">\(E\)</span> - הומומורפיזם חח"ע שהתמונה שלו היא עותק ש"נראה כמו" <span class="math">\(K\)</span> בתוך <span class="math">\(E\)</span> גם אם הוא לא זהה לו.</p>
<p>רוצים דוגמא? בטח. זוכרים את <span class="math">\(\mathbb{Q}\left(\sqrt[3]{2}\right)\)</span> ו-<span class="math">\(\mathbb{Q}\left(\omega\sqrt[3]{2}\right)\)</span>? אלו שני שדות שורש שונים של הפולינום <span class="math">\(x^{3}-2\)</span> מעל <span class="math">\(\mathbb{Q}\)</span> והם בוודאי איזומורפיים, אבל הם שונים זה מזה. אני יכול לעבור מאחד לשני על ידי הפונקציה <span class="math">\(\sigma:\mathbb{Q}\left(\sqrt[3]{2}\right)\to\mathbb{Q}\left(\omega\sqrt[3]{2}\right)\)</span> המוגדרת על ידי <span class="math">\(\sigma\left(\sqrt[3]{2}\right)=\omega\left(\sqrt[3]{2}\right)\)</span> שעל כל <span class="math">\(\mathbb{Q}\)</span> היא הזהות. אז <span class="math">\(\sigma\in\text{Gal}\left(E/F\right)\)</span> כאשר <span class="math">\(E\)</span> הוא שדה הפיצול של <span class="math">\(x^{3}-2\)</span>, אבל התמונה שלה על <span class="math">\(K=\mathbb{Q}\left(\sqrt[3]{2}\right)\)</span> היא לא <span class="math">\(K\)</span> אלא עותק איזומורפי של <span class="math">\(K\)</span> ששונה מ-<span class="math">\(K\)</span>. זה ההבדל בין <strong>שיכון</strong> ובין <strong>אוטומורפיזם</strong>.</p>
<p>אם תסתכלו על הדוגמא האחרת, של <span class="math">\(\mathbb{Q}\left(\sqrt{2},\sqrt{3}\right)\)</span>, תגלו ששם זה לא עובד - אין לנו שיכונים שאינם אוטומורפיזמים. <span class="math">\(\mathbb{Q}\left(\sqrt{2}\right)\)</span> ו-<span class="math">\(\mathbb{Q}\left(\sqrt{3}\right)\)</span> הם שדות <strong>לא איזומורפיים</strong>, כי באחד מהם יש פתרון למשוואה <span class="math">\(x^{2}-2\)</span> ובשני אין.</p>
<p>בשלב הזה אפשר אולי לנחש שכדי ש-<span class="math">\(K/F\)</span> יהיה הרחבת גלואה, התנאי שנדרש מאיתנו הוא ש<strong>כל שיכון יהיה אוטומורפיזם</strong>. כל שיכון של <span class="math">\(K\)</span> שמשמר את <span class="math">\(F\)</span>, כלומר. בואו ניתן סימונים: <span class="math">\(\text{Emb}\left(K/F\right)\)</span> תהיה קבוצת השיכונים של <span class="math">\(K\)</span> שמשמרת את <span class="math">\(F\)</span>. אני אוכיח ש-<span class="math">\(\left|\text{Emb}\left(K/F\right)\right|=\left[K:F\right]\)</span>; מכיוון ש-<span class="math">\(\text{Aut}\left(K/F\right)\subseteq\text{Emb}\left(K/F\right)\)</span> זה יגרור ש-<span class="math">\(K/F\)</span> גלואה (כלומר, <span class="math">\(\left|\text{Aut}\left(K/F\right)\right|=\left[K:F\right]\)</span>) אם ורק אם <span class="math">\(\text{Aut}\left(K/F\right)=\text{Emb}\left(K/F\right)\)</span>.</p>
<p>נתחיל מכך ששיכונים ב-<span class="math">\(\text{Emb}\left(K/F\right)\)</span> לא יכולים להתפרע יותר מדי - כולם מתקבלים על ידי כך שאני לוקח איבר <span class="math">\(\sigma\in\text{Gal}\left(E/F\right)\)</span> ופשוט מצמצם אותו ל-<span class="math">\(K\)</span>, כלומר <span class="math">\(\text{Emb}\left(K/F\right)=\left\{ \sigma|_{K}\ |\ \sigma\in\text{Gal}\left(E/F\right)\right\} \)</span>. כשאני מבצע את הצמצום הזה חלק מהאוטומורפיזמים של <span class="math">\(\text{Gal}\left(E/F\right)\)</span> עשויים להצטמצם לאותו איבר - אבל נדבר על זה בהמשך. כרגע השאלה היא <strong>למה</strong> בכלל כל שיכון של <span class="math">\(K\)</span> מתקבל בצורה כזו.</p>
<p>בשביל לענות על השאלה הזו צריך להיזכר במשפט שתיארתי בחטף <a href="http://gadial.net/2018/04/22/splitting_fields_algebraic_closures/">כשדיברנו על שדות פיצול</a> - שוב, אולי לא במפתיע, אחד מהמשפטים הטכניים ביותר בנושא. זה הלך כך: אם <span class="math">\(K_{1},K_{2}\)</span> שדות עם איזומורפיזם <span class="math">\(\sigma:K_{1}\to K_{2}\)</span>, ואם <span class="math">\(p\left(x\right)\in K_{1}\left[x\right]\)</span> הוא פולינום עם שדה פיצול <span class="math">\(E_{1}\)</span> ואם נסמן את שדה הפיצול של <span class="math">\(\sigma\left(p\right)\)</span> (הפולינום שמתקבל מ-<span class="math">\(p\left(x\right)\)</span> על ידי הפעלת <span class="math">\(\sigma\)</span> על המקדמים) ב-<span class="math">\(E_{2}\)</span> אז קיים איזומורפיזם <span class="math">\(\tau:E_{1}\to E_{2}\)</span> כך ש-<span class="math">\(\tau|_{K_{1}}=\sigma\)</span>. ההוכחה, כזכור, הייתה סוג של אינדוקציה שמתבססת על כך ש-<span class="math">\(E_{1}\)</span> מתקבל מ-<span class="math">\(K_{1}\)</span> על ידי שרשרת של הרחבות פשוטות.</p>
<p>במקרה שלנו <span class="math">\(K_{1}\)</span> הוא פשוט <span class="math">\(K\)</span> ואילו <span class="math">\(K_{2}=\sigma\left(K\right)\)</span> - התמונה של <span class="math">\(K\)</span> תחת השיכון <span class="math">\(\sigma\)</span>. מן הסתם <span class="math">\(\sigma\)</span> הוא איזומורפיזם של שני השדות הללו כי ככה הוא נבחר מלכתחילה. כמו כן <span class="math">\(E_{1}=E\)</span> הוא שדה הפיצול של פולינום ספרבילי <span class="math">\(p\left(x\right)\in F\left[x\right]\)</span> - זו המשמעות של כך ש-<span class="math">\(E/F\)</span> היא הרחבת גלואה. אם כן, מהו <span class="math">\(E_{2}\)</span>? זה שדה הפיצול של הפולינום <span class="math">\(\sigma\left(p\right)\)</span> מעל <span class="math">\(K_{2}\)</span>; אלא ש-<span class="math">\(\sigma\left(p\right)=p\)</span> כי <span class="math">\(p\)</span> הוא פולינום עם מקדמים ב-<span class="math">\(F\)</span> - בדיוק השדה ש-<span class="math">\(\sigma\)</span> משמר. לכן <span class="math">\(E_{2}=E_{1}\)</span> ואנחנו מקבלים שאפשר להרחיב את <span class="math">\(\sigma\)</span> לאוטומורפיזם <span class="math">\(\tau:E\to E\)</span>, כפי שרצינו.</p>
<p>הסברנו למה <span class="math">\(\text{Emb}\left(K/F\right)=\left\{ \sigma|_{K}\ |\ \sigma\in\text{Gal}\left(E/F\right)\right\} \)</span>; נשאיר להבין כמה איברים בדיוק יש ב-<span class="math">\(\text{Emb}\left(K/F\right)\)</span>. לצורך כך, בואו ניקח <span class="math">\(\sigma_{1},\sigma_{2}\in\text{Gal}\left(E/F\right)\)</span> וננסה להבין מתי <span class="math">\(\sigma_{1}|_{K}=\sigma_{2}|_{K}\)</span>. זה קורה אם ורק אם <span class="math">\(\sigma_{1}\sigma_{2}^{-1}|_{K}=\text{Id}_{K}\)</span>, כלומר אם ורק אם <span class="math">\(\sigma_{1}\sigma_{2}^{-1}\in\text{Gal}\left(E/K\right)\)</span>. במילים אחרות: שני אוטומורפיזמים של <span class="math">\(E\)</span> נותנים את אותו שיכון של <span class="math">\(K\)</span> אם הם <strong>באותו קוסט</strong> של חבורת הגלואה של <span class="math">\(E/K\)</span>. אם ניקח נציג לכל קוסט, אז קבוצת הצמצומים של הנציגים הללו ל-<span class="math">\(K\)</span> תיתן לנו את כל <span class="math">\(\text{Emb}\left(K/F\right)\)</span> (כל איבר אחר של <span class="math">\(E/K\)</span> נמצא באחד הקוסטים ולכן יתן את אותו שיכון כפי שהנציג שלו בקוסט נתן). כזכור, ראינו קודם ש-<span class="math">\(\left|G:H\right|=\left[K:F\right]\)</span> כאשר <span class="math">\(H=\text{Gal}\left(E/K\right)\)</span>, והרי <span class="math">\(\left|G:H\right|\)</span> הוא בדיוק מספר הקוסטים של <span class="math">\(H\)</span> ב-<span class="math">\(G\)</span>. לכן קיבלנו ש-<span class="math">\(\left|\text{Emb}\left(K/F\right)\right|=\left[K:F\right]\)</span>, כמו שרצינו.</p>
<p>זה משאיר אותנו עם הטענה הבאה: <span class="math">\(K/F\)</span> היא גלואה אם ורק אם כל שיכון של <span class="math">\(K\)</span> ב-<span class="math">\(E\)</span> שמשמר את <span class="math">\(F\)</span> הוא למעשה אוטומורפיזם של <span class="math">\(K\)</span> שמשמר את <span class="math">\(F\)</span>. כלומר, אם <span class="math">\(\sigma\in\text{Gal}\left(E/F\right)\)</span> אז <span class="math">\(\sigma\left(K\right)=K\)</span>.</p>
<p>בואו נסמן <span class="math">\(K^{\prime}=\sigma\left(K\right)\)</span>. באילו סיטואציות <span class="math">\(K=K^{\prime}\)</span>? ראינו קודם שהפונקציה <span class="math">\(\Phi\)</span> שמקבלת תת-שדה של <span class="math">\(E\)</span> ומחזירה את תת-החבורה של <span class="math">\(G\)</span> שמשמרת אותו היא חד-חד-ערכית: כלומר, <span class="math">\(K=K^{\prime}\)</span> אם ורק אם <span class="math">\(\Phi\left(K\right)=\Phi\left(K^{\prime}\right)\)</span>. בואו נסמן <span class="math">\(H=\Phi\left(K\right)\)</span> ו-<span class="math">\(H^{\prime}=\Phi\left(K^{\prime}\right)\)</span>. נשאלת כעת השאלה: אם <span class="math">\(K^{\prime}=\sigma\left(K\right)\)</span> אז מהי <span class="math">\(H^{\prime}\)</span>? התשובה היא ש-<span class="math">\(H^{\prime}=\sigma H\sigma^{-1}\)</span> - <strong>ההצמדה</strong> של <span class="math">\(H\)</span> באמצעות <span class="math">\(\sigma\)</span>. זו דוגמא יפה מאוד לאופן שבו פעולת ה<strong>הצמדה</strong> בחבורות היא רלוונטית לחיים, ליקום ובכלל.</p>
<p>התוצאה הזו כנראה לא מפתיעה אתכם אם אתם זוכרים אלגברה לינארית, כי יש שם משהו מאוד דומה: שתי מטריצות מייצגות את אותה העתקה לינארית בבסיסים שונים אם אחת מתקבלת מהשניה על ידי הצמדה, ובמקרה הזה המטריצה המצמידה היא מטריצת המעבר מאחד הבסיסים לשני. באנלוגיה הזו, השדות אצלנו הם ה"בסיסים" ואוטומורפיזמי הגלואה הם ה"מטריצות" שמייצגות את ההעתקה הלינארית.</p>
<p>בואו נוכיח ש-<span class="math">\(H^{\prime}=\sigma H\sigma^{-1}\)</span>; מספיק להראות את "ההפך", כלומר את <span class="math">\(\sigma^{-1}H^{\prime}\sigma=H\)</span>, אז בואו נעשה את זה: <span class="math">\(\tau\in H^{\prime}\)</span> אם ורק אם <span class="math">\(\tau\left(b\right)=b\)</span> לכל <span class="math">\(b\in K^{\prime}\)</span>. מכיוון ש-<span class="math">\(K^{\prime}=\sigma\left(K\right)\)</span> ו-<span class="math">\(\sigma\)</span> חח"ע ועל, זה מתקיים אם ורק אם <span class="math">\(\tau\left(\sigma\left(a\right)\right)=\sigma\left(a\right)\)</span> לכל <span class="math">\(a\in K\)</span>. כלומר, אם ורק אם <span class="math">\(\tau\sigma=\sigma\)</span> מעל <span class="math">\(K\)</span>, כלומר אם ורק אם <span class="math">\(\sigma^{-1}\tau\sigma=\text{Id}_{K}\)</span>, כלומר אם ורק אם <span class="math">\(\sigma^{-1}\tau\sigma\in H\)</span>, כפי שרצינו.</p>
<p>לסיכום: קיבלנו ש-<span class="math">\(K/F\)</span> גלואה אם ורק אם <span class="math">\(\sigma H\sigma^{-1}=H\)</span> לכל <span class="math">\(\sigma\in G\)</span> - זו בדיוק ההגדרה של <strong>תת-חבורה נורמלית</strong> (טוב, אחת מההגדרות). נשאר רק לדבר על המבנה של <span class="math">\(\text{Gal}\left(K/F\right)\)</span> במקרה הזה. ובכן, הבה ונגדיר הומומורפיזם <strong>של חבורות</strong> באופן הבא: <span class="math">\(\varphi:G\to\text{Gal}\left(K/F\right)\)</span> מוגדר על ידי <span class="math">\(\varphi\left(\sigma\right)=\sigma|_{K}\)</span>. לא קשה לבדוק ישירות שזה אכן הומומורפיזם. מה הגרעין שלו? <span class="math">\(\sigma|_{K}=\text{Id}_{K}\)</span> אם ורק אם <span class="math">\(\sigma\in\text{Gal}\left(E/K\right)=H\)</span>. לכן נקבל ממשפט האיזומורפיזם הראשון של חבורות ש-<span class="math">\(G/H\cong\text{Gal}\left(K/F\right)\)</span> - בדיוק מה שרצינו.</p>
<p>אתם יכולים לשאול את עצמכם, ובצדק, איפה בשלב האחרון של ההוכחה, עם משפט האיזומורפיזם הראשון, השתמשנו בכך ש-<span class="math">\(H\)</span> נורמלית. הרי <span class="math">\(H\)</span> <strong>יוצאת</strong> נורמלית מכך שהיא הגרעין של <span class="math">\(\varphi\)</span> שאני בונה שם. ובכן, אם <span class="math">\(H\)</span> לא הייתה נורמלית, אז <span class="math">\(\varphi\)</span> לא הייתה מוגדרת היטב; הטווח שלה הוא <span class="math">\(\text{Gal}\left(K/F\right)\)</span> אבל כפי שראינו, אם <span class="math">\(H\)</span> לא נורמלית לא מובטח ש-<span class="math">\(\varphi\left(\sigma\right)=\sigma|_{K}\)</span> יהיה <strong>אוטומורפיזם</strong> של <span class="math">\(K\)</span>; הוא יכול להיות "סתם" שיכון.</p>
<p>זה מסיים את הוכחת המשפט היסודי של תורת גלואה, ובעצם מביא אותנו לסוג של נקודת שיא בסדרת הפוסטים שלנו על אלגברה מופשטת. אפשר לכאורה לעצור כאן, אבל זו למעשה הנקודה הכי גרוע לעצור בה. תורת גלואה לא נוצרה סתם בשביל היופי של לראות את הדמיון בין שדות וחבורות. היא נוצרה כדי להתמודד עם בעיות מתמטיות קונקרטיות, ואנחנו נראה דוגמאות לכך בפוסטים הבאים.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>