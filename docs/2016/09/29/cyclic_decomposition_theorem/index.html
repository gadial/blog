<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>משפט הפירוק הציקלי - לא מדויק</title>
    <link rel="icon" type="image/x-icon" href="/blog/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Hamburger menu button */
        .menu-toggle {
            display: none;
            background: none;
            border: none;
            font-size: 1.8em;
            color: white;
            cursor: pointer;
            padding: 0;
            line-height: 1;
        }
        
        .menu-toggle:hover {
            opacity: 0.8;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                display: flex;
                justify-content: space-between;
                align-items: center;
                margin-bottom: 0;
                padding: 10px 0;
            }
            
            .menu-toggle {
                display: block;
            }
            
            /* Hide nav links by default on mobile */
            .top-nav .nav-links {
                display: none;
                flex-direction: column;
                width: 100%;
                margin-top: 10px;
            }
            
            /* Show when expanded */
            .top-nav .nav-links.expanded {
                display: flex;
            }
            
            .top-nav .nav-links > a {
                text-align: center;
                padding: 12px;
                border-top: 1px solid rgba(255, 255, 255, 0.2);
            }
            
            .top-nav .search-box {
                width: 100%;
                flex-direction: column;
                margin-top: 10px;
                padding-top: 10px;
                border-top: 1px solid rgba(255, 255, 255, 0.2);
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        /* Force KaTeX content to wrap by overriding its internal structure */
        .katex-html {
            display: inline !important;
            white-space: normal !important;
        }
        
        .katex .base {
            display: inline !important;
            white-space: normal !important;
        }
        
        .katex .mord,
        .katex .mbin,
        .katex .mrel,
        .katex .mopen,
        .katex .mclose,
        .katex .mpunct,
        .katex .minner {
            display: inline !important;
            white-space: normal !important;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
            
            /* Hide post navigation on mobile */
            .post-navigation {
                display: none;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <div class="site-title">
                <a href="/blog/" style="color: white; text-decoration: none;">לא מדויק</a>
                <button class="menu-toggle" onclick="toggleMobileMenu()" aria-label="תפריט">
                    ☰
                </button>
            </div>
            <div class="nav-links" id="navLinks">
                <a href="/blog/">דף הבית</a>
                <a href="/blog/random.html">פוסט אקראי</a>
                <a href="/blog/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/blog/2016/08/30/jordan_form_basics/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">צורת ז&#39;ורדן, התכל&#39;ס</span>
            </a>
            

            
            <a href="/blog/2016/10/13/inverse_of_998001/" class="nav-link nav-next">
                <span class="nav-label">← פוסט חדש יותר</span>
                <span class="nav-title">על מספרים שאינם ניתנים למציאה בפיתוח העשרוני של 1/998001 ושברים דומים</span>
            </a>
            
        </nav>
        
        
        <header>
            <h1>משפט הפירוק הציקלי</h1>
            <div class="post-meta">
                <span class="date">2016-09-29</span>
                
                <span class="categories">
                    | קטגוריות:
                    
                    <a href="/categories/אלגברה לינארית.html">אלגברה לינארית</a>
                    
                </span>
                
                
                <span class="tags">
                    | תגיות:
                    
                    <a href="/tags/אלגברה לינארית.html">אלגברה לינארית</a>
                    
                    <a href="/tags/משפט הפירוק הציקלי.html">משפט הפירוק הציקלי</a>
                    
                    <a href="/tags/צורת ז&#39;ורדן.html">צורת ז&#39;ורדן</a>
                    
                </span>
                
            </div>
        </header>
        
        <article>
            <p><strong>חלק ראשון, שבו הרבה הגדרות והסערה היא רק הבטחה באופק</strong></p>
<p><a href="http://www.gadial.net/2016/08/30/jordan_form_basics/">בפוסט הקודם</a> הצגתי את התכל'ס של צורת ז'ורדן, והבטחתי שאראה בהמשך גם את התיאוריה שמאחוריה. בפרט, למרות שהראיתי את השיטה למציאת צורת ז'ורדן, לא באמת הוכחתי שהיא קיימת או יחידה. בפוסט הזה נלך צעד אחד אחורה ונוכיח משפט שממנו אפשר לקבל יחסית בקלות הן את צורת ז'ורדן והן עוד צורה קנונית - <strong>הצורה הרציונלית</strong> שטרם הזכרתי. המשפט הזה נקרא <strong>משפט הפירוק הציקלי</strong> והוא החלק ה"עמוק" פה - איפה שמצויה העבודה האמיתית (ותהיה כאן לא מעט עבודה - זה הולך להיות פוסט טכני למדי). רק אעיר שההקשר של הדיון שלנו כרגע הוא מרחבים וקטוריים; יש למשפט הזה הכללה עבור <strong>מודולים</strong>, שהם בעצמם הכללה של מרחבים וקטוריים; אבל אני לא רוצה לדבר כרגע על מודולים ולכן נישאר "על הקרקע" ובעתיד אולי נחזור אל ההכללה הזו.</p>
<p>אפשר להגיד כמעט מייד מה המשפט אומר, אבל לשם כך אנחנו זקוקים להגדרה אחת בכל זאת - של <strong>וקטור ציקלי</strong>. העולם שלנו יהיה, כרגיל, מרחב וקטורי <span class="math">\(V\)</span>, ותמיד יש ברקע טרנספורמציה לינארית <span class="math">\(T:V\to V\)</span>, והמטרה שלנו בחיים היא למצוא פירוק של <span class="math">\(V\)</span> לתת-מרחבים שהם "יפים" ביחס ל-<span class="math">\(T\)</span> במובנים מסויימים.</p>
<p>אם כן, מהו וקטור ציקלי? קרוב לודאי ששמעתם את השם הזה בתורת החבורות, שם חבורה ציקלית היא חבורה שנוצרת על ידי איבר בודד. אבל מה המשמעות של "יוצרת" בהקשר שלנו? יש לנו כבר מושג של <span class="math">\(\text{span}\)</span> של תת-מרחב על ידי וקטורים ולא על זה אנחנו מדברים פה, אלא על משהו כללי יותר: בהינתן וקטור <span class="math">\(v\)</span> והטרנספורמציה <span class="math">\(T\)</span>, קחו את כל הוקטורים <span class="math">\(v,T\left(v\right),T^{2}\left(v\right),\dots\)</span> ותסתכלו על תת-המרחב הוקטורי שנוצר על ידי כולם. לזה נקרא <strong>תת-המרחב הציקלי</strong> שנוצר על ידי <span class="math">\(v\)</span>, ונסמן <span class="math">\(Z\left(v;T\right)\triangleq\text{span}\left\{ T^{n}\left(v\right)\ |\ n\in\mathbb{N}\right\} \)</span>. כעת, מה שמשפט הפירוק הציקלי אומר הוא שאפשר לכתוב את <span class="math">\(V\)</span> בתור סכום ישר של תת-מרחבים ציקליים, כלומר שקיימים <span class="math">\(v_{1},\dots,v_{k}\)</span> כך ש-<span class="math">\(V=Z\left(v_{1};T\right)\oplus\dots\oplus Z\left(v_{k};T\right)\)</span>. אבל אפשר לעשות יותר מכך; אפשר יהיה להוכיח שהפירוק הזה לתת-מרחבים ציקליים, הוא גם יחיד לכל <span class="math">\(T\)</span>, בהינתן תנאים מסויימים שנדרוש בהמשך במפורש. צורת ז'ורדן הולכת להתקבל משילוב של המשפט הזה עם <strong><a href="http://www.gadial.net/2012/01/09/primary_decomposition_theorem/">משפט הפירוק הפרימרי</a></strong> שראינו בעבר.</p>
<p>בואו נתחיל מלהבין קצת יותר טוב מה זה ה-<span class="math">\(Z\left(v;T\right)\)</span> המוזר הזה. בואו ניקח איבר כלשהו, <span class="math">\(u\in Z\left(v;T\right)\)</span>. מכיוון שהוא צירוף לינארי של חזקות של <span class="math">\(T\left(v\right)\)</span> אז הוא מהצורה <span class="math">\(u=\sum_{k=0}^{n}a_{k}T^{k}\left(v\right)\)</span> עבור מקדמים <span class="math">\(a_{0},\dots,a_{n}\)</span> כלשהם מהשדה <span class="math">\(\mathbb{F}\)</span> שמעליו אנחנו עובדים. אפשר לכתוב את זה טיפה שונה: <span class="math">\(u=\left(\sum_{k=0}^{n}a_{k}T^{k}\right)v\)</span>. המשמעות היא שאנחנו לוקחים את ה<strong>פולינום</strong> <span class="math">\(f\left(x\right)=\sum_{k=0}^{n}a_{k}x^{k}\)</span>, מציבים בו את <span class="math">\(T\)</span> ומקבלים טרנספורמציה לינארית שאותה אנחנו מפעילים על <span class="math">\(v\)</span>. זה מאפשר לנו לתת תיאור שונה של <span class="math">\(Z\left(v;T\right)\)</span>:</p>
<p><span class="math">\(Z\left(v;T\right)=\left\{ f\left(T\right)v\ |\ f\left(x\right)\in\mathbb{F}\left[x\right]\right\} \)</span></p>
<p>במובן מסויים אפשר לחשוב על כך כאילו הרחבנו את פעולת ה"כפל בסקלר" של המרחב הוקטורי מכפל באיבר של <span class="math">\(\mathbb{F}\)</span> לכפל באיבר של <span class="math">\(\mathbb{F}\left[x\right]\)</span>: התכונות הבסיסיות כמו <span class="math">\(\left(f+g\right)v=fv+gv\)</span> וכדומה בבירור נשמרות. פעולת הכפל המורחבת הזו הופכת את <span class="math">\(V\)</span> למה שנקרא <span class="math">\(\mathbb{F}\left[x\right]\)</span>-<strong>מודול</strong>, אבל אמרתי שלא אכנס למודולים בפוסט הזה אז לא אגיד יותר על נקודת המבט הזו (למרות שהיא מפשטת לא מעט מהתיאור של מה שיקרה בהמשך, אבל המחיר הוא שכבר צריך להכיר מודולים). מה שכן, אני אאמץ את <strong>הסימון</strong>. במקום לכתוב <span class="math">\(f\left(T\right)v\)</span> אני פשוט אכתוב <span class="math">\(fv\)</span>. זה ישתלם לנו בהמשך.</p>
<p>מכיוון שכל מה שאנחנו עושים הוא מעל מרחב סוף-ממדי, אפשר מן הסתם לתאר את <span class="math">\(Z\left(v;T\right)\)</span> באמצעות קבוצה פורשת סופית. ל-<span class="math">\(T\)</span> הרי יש פולינום מינימלי, <span class="math">\(m_{T}\left(x\right)=x^{n}+a_{n-1}x^{n-1}+\dots+a_{1}x+a_{0}\)</span>. אם נציב את <span class="math">\(T\)</span> בפולינום ונעביר אגף, נקבל</p>
<p><span class="math">\(T^{n}=-a_{n-1}T^{n-1}-\dots-a_{1}T-a_{0}\)</span></p>
<p>כלומר, אפשר לכתוב את <span class="math">\(T^{n}\)</span> בתור צירוף לינארי של <span class="math">\(T^{0},T^{1},\dots,T^{n-1}\)</span>, ולכן גם את החזקות הגבוהות יותר של <span class="math">\(T\)</span>. מכאן ש-<span class="math">\(Z\left(v;T\right)=\text{span}\left\{ T^{0}\left(v\right),\dots,T^{n-1}\left(v\right)\right\} =\left\{ fv\ |\ f\left(x\right)\in\mathbb{F}_{n}\left[x\right]\right\} \)</span> כאשר <span class="math">\(\mathbb{F}_{n}\left[x\right]\)</span> הוא אוסף הפולינומים ממעלה קטנה מ-<span class="math">\(n\)</span> (אפשר ויותר נכון להשתמש פה בחוג מנה אבל נעזוב את זה).</p>
<p>אבל למה לעצור פה? המרחב <span class="math">\(Z\left(v;T\right)\)</span> נקבע על פי הפעולה של <span class="math">\(T\)</span> <strong>על וקטור בודד</strong>, <span class="math">\(v\)</span>. ייתכן שיש פולינום ב-<span class="math">\(T\)</span> שמאפס את <span class="math">\(v\)</span> והוא קטן יותר מהפולינום המינימלי (כי הפולינום המינימלי צריך לאפס <strong>את כל המרחב</strong> ולא רק וקטור בודד). כמו שקורה עם הפולינום המינימלי של <span class="math">\(T\)</span>, אפשר להוכיח שיש פולינום מתוקן יחיד ממעלה קטנה ביותר כך שכשמציבים בו את <span class="math">\(T\)</span>, מקבלים טרנספורמציה שמאפסת את <span class="math">\(v\)</span>, והפולינום הזה מחלק כל פולינום אחר שכשמציבים בו את <span class="math">\(T\)</span> זה מאפס את <span class="math">\(v\)</span>. הפולינום הזה נקרא <strong>ה-<span class="math">\(T\)</span>-מאפס</strong> של <span class="math">\(v\)</span>, ונסמן אותו <span class="math">\(p_{v}\left(x\right)\)</span>. מן הסתם הוא מחלק את הפולינום המינימלי של <span class="math">\(T\)</span>. נסמן את הדרגה שלו ב-<span class="math">\(d\)</span>.</p>
<p>כעת אפשר להגיד על <span class="math">\(Z\left(v;T\right)\)</span> יותר מאשר אמרנו קודם. קודם רק אמרנו שהמרחב הזה <strong>נפרש</strong> על ידי קבוצה של איברים מהצורה <span class="math">\(T^{k}\left(v\right)\)</span>. עכשיו אנחנו יכולים להגיד שהקבוצה <span class="math">\(\left\{ T^{0}\left(v\right),T^{1}\left(v\right),\dots,T^{d-1}\left(v\right)\right\} \)</span> היא <strong>בסיס</strong> ל-<span class="math">\(Z\left(v;T\right)\)</span>, כלומר ש-<span class="math">\(d\)</span> הוא המימד של המרחב הזה. האינטואיציה פשוטה: אם זו קבוצה תלויה לינארית אנחנו מקבלים <span class="math">\(\sum a_{i}T^{i}\left(v\right)=0\)</span>, כלומר פולינום שמאפס את <span class="math">\(v\)</span> והוא ממעלה נמוכה מ-<span class="math">\(p_{v}\left(x\right)\)</span>, וזה כמובן בלתי אפשרי (זה מסביר למה זו קבוצה בלתי תלויה; זה שהיא פורשת נובע, כמו קודם, מכך שכל חזקה של <span class="math">\(T\)</span>. שהיא לפחות <span class="math">\(d\)</span> ומופעלת על <span class="math">\(v\)</span> ניתנת לכתיבה כצירוף לינארי של חזקות קטנות יותר שמופעלות על <span class="math">\(v\)</span>).</p>
<p>כעת, המרחב <span class="math">\(Z\left(v;T\right)\)</span> הוא מן הסתם <span class="math">\(T\)</span>-אינוריאנטי. מה נקבל את נצמצם את <span class="math">\(T\)</span> אליו? נקרא לטרנספורמציה הזו <span class="math">\(U\)</span>. מה אפשר לומר עליה? ראשית, המאפס <span class="math">\(p_{v}\left(x\right)\)</span> של <span class="math">\(v\)</span> הוא מן הסתם הפולינום המינימלי שלה. שנית, מכיוון שהדרגה של <span class="math">\(p_{v}\left(x\right)\)</span> היא המימד של <span class="math">\(Z\left(v;T\right)\)</span>, אז זה גם הפולינום האופייני של <span class="math">\(U\)</span> (כי המינימלי מחלק את האופייני - זה קיילי המילטון - והאופייני הוא פולינום מתוקן ממעלה ששווה למימד המרחב). זו תוצאה שמדגדג לחשוב עליה בתור "אם ורק אם" - דהיינו, אם בהינתן טרנספורמציה <span class="math">\(T\)</span> ומרחב <span class="math">\(V\)</span> הפולינום האופייני של <span class="math">\(T\)</span> שווה לפולינום המינימלי שלה, אז <span class="math">\(V\)</span> הוא מרחב <span class="math">\(T\)</span>-ציקלי. אבל בואו נחכה עם זה להמשך.</p>
<p>שאלה אחרת היא מה המטריצה המייצגת של <span class="math">\(U\)</span> בבסיס של המרחב. לצורך כך בואו ניזכר בסימונים שלנו: אני אסמן <span class="math">\(p_{v}\left(x\right)=x^{d}+a_{d-1}x^{d-1}+\dots+a_{1}x+a_{0}\)</span>, ואני אסדר את הבסיס שלנו "מהסוף להתחלה", כלומר <span class="math">\(\left(T^{d-1}\left(v\right),T^{d-2}\left(v\right),\dots,T\left(v\right),v\right)\)</span>. בצורה הזו, כשמפעילים את <span class="math">\(U\)</span> על כל איבר בסיס למעט הראשון מקבלים את איבר הבסיס שלפניו. וכשמפעילים על הראשון? מקבלים את <span class="math">\(-a_{0}T^{0}\left(v\right)-a_{1}T\left(v\right)-\dots-a_{d-1}T^{d-1}\left(v\right)\)</span>. המטריצה המייצגת של <span class="math">\(U\)</span> היא וקטורי הקואורדינטות של הפעלות שכאלו, ולכן היא תהיה מהצורה</p>
<p><span class="math">\(\left(\begin{array}{ccccc}-a_{0} & 1 & 0 & \cdots & 0\\-a_{1} & 0 & 1 & \cdots & 0\\\vdots & \vdots & \vdots & \ddots & \vdots\\-a_{d-2} & 0 & 0 & \cdots & 1\\-a_{d-1} & 0 & 0 & \cdots & 0\end{array}\right)\)</span></p>
<p>אני כותב את המטריצה הזו בצורה קצת לא סטנדרטית. באופן סטנדרטי, בהינתן פולינום מתוקן <span class="math">\(x^{d}+a_{d-1}x^{d-1}+\dots+a_{1}x+a_{0}\)</span> נהוג להגדיר את ה<strong>מטריצה המלווה</strong> של הפולינום להיות המטריצה המאוד דומה הבאה:</p>
<p><span class="math">\(\left(\begin{array}{ccccc}0 & 0 & 0 & \cdots & -a_{0}\\1 & 0 & 0 & \cdots\\0 & 1 & 0 & \cdots & -a_{1}\\\vdots & \vdots & \vdots & \ddots & \vdots\\0 & 0 & 0 & \cdots & -a_{d-1}\end{array}\right)\)</span></p>
<p>שהיא מה שמקבלים כשהבסיס הסדור שלי מסודר בסדר הפוך. הסיבה שבחרתי בכל זאת להציג את המטריצה ה"הפוכה" היא שמהמטריצה ההפוכה הזו מתקבלת צורת ז'ורדן: הרעיון הכללי הוא שלכל בלוק ז'ורדן אפשר לפרק את הטרנספורמציה שמחפשים את צורת ז'ורדן שלה לסכום של טרנספורמציה סקלרית וטרנספורמציה <strong>נילפוטנטית</strong>, כלומר כזו שמקיימת <span class="math">\(T^{k}=0\)</span> עבור <span class="math">\(k\)</span> מסויים; למטריצה כזו, כל המקדמים <span class="math">\(a_{0},\dots,a_{k-1}\)</span> יהיו 0, ולכן נקבל מטריצה של 1-ים שאם נחבר לה את המטריצה האלכסונית של הטרנספורמציה הסקלרית נותנת לנו בדיוק בלוק ז'ורדן.</p>
<p><strong>חלק שני, שבו אנחנו מבינים את הרעיון הכללי והסערה מתקרבת</strong></p>
<p>אני מקווה שעכשיו הקשר בין מה שאנחנו עושים ובין היעד של צורת ז'ורדן ברור, ואפשר לגשת לעבודה המרכזית שלנו - משפט הפירוק הציקלי. המטרה הכללית שלנו ברורה: למצוא פירוק <span class="math">\(V=Z\left(v_{1};T\right)\oplus\dots\oplus Z\left(v_{k};T\right)\)</span>. אפשר להתחיל בצורה הכי נאיבית שאפשר: לקחת וקטור <span class="math">\(v_{1}\)</span> שונה מאפס כלשהו ולהסתכל על <span class="math">\(Z\left(v_{1};T\right)\)</span>. אם <span class="math">\(V=Z\left(v_{1};T\right)\)</span>, סיימנו; אחרת, יש <span class="math">\(v_{2}\notin Z\left(v_{1};T\right)\)</span> ואז נבנה את <span class="math">\(Z\left(v_{2};T\right)\)</span> וכן הלאה. באופן כללי, נגדיר <span class="math">\(W_{0}=\left\{ 0\right\} \)</span> ובשלב ה-<span class="math">\(i\)</span>-י נמצא וקטור <span class="math">\(v_{i}\notin W_{i-1}\)</span> ונגדיר <span class="math">\(W_{i}=W_{i-1}+Z\left(v_{i};T\right)\)</span>. בצורה הזו אנחנו מקבלים סדרה עולה של מרחבים, <span class="math">\(W_{0}\subset W_{1}\subset\dots\)</span> ומכיוון שבכל שלב המימד של המרחב שלנו עולה לפחות ב-1, בסופו של דבר נגיע אל <span class="math">\(V\)</span>. כלומר, נקבל <span class="math">\(V=W_{k}=Z\left(v_{1};T\right)+\dots+Z\left(v_{k};T\right)\)</span>. זו התחלה טובה, אבל יש בה שתי בעיות מהותיות. ראשית, זה איננו <strong>סכום ישר</strong>. זה אומר שהמרחבים <span class="math">\(Z\left(v_{i};T\right)\)</span> הללו נחתכים בצורה לא טריוויאלית ויש ביניהם קשרים, וזה לא טוב; בשביל משהו כמו צורך ז'ורדן צריך להשיג הפרדה למרחבים זרים, אחרת לא ניתן לצמצם את <span class="math">\(T\)</span> לכל אחד מתתי-המרחבים בנפרד ולטפל בהם בנפרד.</p>
<p>הבעיה השניה היא שהפירוק הזה <strong>אינו יחיד</strong>. יש הרבה דרכים שונות לקבל פירוק לסכום כזה של מרחבים שונים. היינו רוצים למצוא תנאי כלשהו שמבטיח שהמרחבים שמופיעים בפירוק נקבעים באופן יחיד. אחרת, לא תהיה לנו צורה קנונית; ל-<span class="math">\(T\)</span> יהיו המון פירוקים שונים ומשונים אפשריים.</p>
<p>משפט הפירוק הציקלי בא לטפל בשתי הבעיות הללו, ועושה את זה בצורה לא פשוטה במיוחד אבל גם לא ממש נוראית. הרעיון הוא אכן לבנות את ה-<span class="math">\(W_{i}\)</span>-ים כפי שתיארתי, אבל עם בחירה "חכמה" של היוצרים ולא סתם לקחת וקטורים באופן אקראי; ואחר כך לבצע "תיקון" חכם של היוצרים הללו כדי לקבל מרחבים זרים. בואו נתחיל עם שלב הבחירה. מכיוון ש-<span class="math">\(v_{i}\)</span> הוא הסימון שאני מייעד ליוצרים ה"נכונים" שאמצא בסופו של דבר, אני אשתמש בסימון <span class="math">\(w_{i}\)</span> כדי לתאר את הוקטורים שאני בוחר בשלב הזה.</p>
<p>הרעיון הוא לבחור את ה-<span class="math">\(w_{i}\)</span> באופן שממקסם את הביס שאנחנו נותנים בחלק של <span class="math">\(V\)</span> שעדיין לא תפסנו. כלומר, אם כרגע בנינו כבר את <span class="math">\(W_{i-1}\)</span> ואנחנו מחפשים <span class="math">\(w_{i}\)</span> כדי לבנות את <span class="math">\(W_{i}=W_{i-1}+Z\left(w_{i};T\right)\)</span>, בואו ניקח <span class="math">\(w_{i}\)</span> שממקסם את <span class="math">\(\dim W_{i}\)</span>. עכשיו, כל מי שיש לו טיפת נסיון במתמטיקה יודע שהתגובה הראשונה לאמירה כמו "ניקח מישהו שממקסם" צריכה להיות "רגע, רגע, רגע, למה בכלל יש מישהו כזה?" אבל אנחנו באלגברה לינארית סוף-ממדית פה והכל נחמד. מכיוון ש-<span class="math">\(\dim W_{i}\)</span> חסום על ידי <span class="math">\(\dim V\)</span> ומימד הוא מספר טבעי, קבוצת כל הממדים האפשריים של <span class="math">\(W_{i}\)</span> היא קבוצה סופית של טבעיים ולכן ברור שיש לה איבר מקסימלי.</p>
<p>תכונת המקסימליות הזו תבטיח בהמשך את יחידות הפירוק שאנחנו מוצאים. אבל איך הופכים את הסכום <span class="math">\(V=Z\left(w_{1};T\right)+\dots+Z\left(w_{k};T\right)\)</span> לסכום ישר? בשביל זה נצטרך "לתקן" את ה-<span class="math">\(w_{i}\)</span>-ים - להעיף מהם את החלקים ה"מתנגשים". זה דומה מאוד באופי שלו לאלגוריתם <a href="http://www.gadial.net/2012/02/06/inner_products_intro/">גרם-שמידט</a>: שם אנחנו מתחילים מבסיס "רגיל" <span class="math">\(\left\{ w_{1},\dots,w_{n}\right\} \)</span>, להבדיל מבסיס אורתונורמלי, ובכל שלב אם כבר בנינו את <span class="math">\(v_{1},\dots,v_{k}\)</span> שהם אברי הבסיס האורתונורמלי שנגיע אליו בסופו של דבר, אנחנו מחשבים את <span class="math">\(w_{k+1}-\sum_{i=1}^{k}\left\langle w_{k+1},v_{i}\right\rangle v_{i}\)</span> ומנרמלים את הוקטור הזה כדי לקבל את ה-<span class="math">\(v_{k+1}\)</span> הבא בתור. כלומר, חיסרנו מ-<span class="math">\(w_{k+1}\)</span> את כל האיברים הקודמים, כשהם מוכפלים במקדם "תיקון" מתאים. אצלנו הסיטואציה תהיה מאוד דומה: נגדיר <span class="math">\(v_{k+1}=w_{k+1}-\sum_{i=1}^{k}f_{i}w_{i}\)</span> כאשר ה-<span class="math">\(f_{i}\)</span>-ים הם פולינומים שייבחרו בצורה חכמה כלשהי (שימו לב שבסכום באגף ימין יש לנו את ה-<span class="math">\(w_{i}\)</span>-ים ה"ישנים" ולא את ה-<span class="math">\(v_{i}\)</span>-ים ה"חדשים"; כדי לשמור על התאמה מושלמת לגרם-שמידט הייתי יכול לעשות את זה גם עם ה-<span class="math">\(v_{i}\)</span>-ים אבל הכתיבה והנימוקים היו יוצאים לי טיפה יותר מסורבלים אז ויתרתי).</p>
<p>בשביל שנבין איך מוצאים את הפולינומים הללו אנחנו צריכים להכניס לתמונה מושג חדש, שהוא סוג של הכללה של <strong>המאפס</strong> שראינו קודם. בואו ניזכר: המאפס של <span class="math">\(v\)</span> (ביחס ל-<span class="math">\(T\)</span>) היה הפולינום המתוקן <span class="math">\(p\)</span> מהמעלה המינימלית האפשרית כך ש-<span class="math">\(p\left(T\right)v=0\)</span> (לדוברים אלגברית שוטפת: הוא היה יוצר של אידאל הפולינומים שמאפסים את <span class="math">\(v\)</span> בחוג <span class="math">\(\mathbb{F}\left[x\right]\)</span> שהוא חוג פולינומים מעל שדה ולכן תחום ראשי). מה שאני רוצה להגדיר עכשיו נקרא באנגלית conductor ובעברית אין לי מושג איך לקרוא לו - קצת מתחשק לי לקרוא לו "המבאס", כי עבורנו הוא מודד עד כמה <span class="math">\(w_{i}\)</span> "מתנגש" עם קודמיו. כזכור, אנחנו מגדירים <span class="math">\(W_{i}=W_{i-1}+Z\left(w_{i};T\right)\)</span> ואנחנו יודעים ש-<span class="math">\(w_{i}\notin W_{i-1}\)</span>. זה אומר שיש פולינום מדרגה גדולה מ-1 שאסמן <span class="math">\(s\left(w_{i};W_{i-1}\right)\)</span> כך שמתקיים <span class="math">\(sw_{i}\in W_{i-1}\)</span>. למה תמיד קיים <span class="math">\(s\)</span> כזה? כי המאפס של <span class="math">\(w_{i}\)</span> הוא בפרט בעל התכונה הזו (שהרי <span class="math">\(0\in W_{i-1}\)</span>), אבל אולי יש פולינום קטן יותר מהמאפס שכבר הוא מכניס אותנו לתוך <span class="math">\(W_{i-1}\)</span>. אז אנחנו לוקחים את הפולינום המתוקן הקטן ביותר שמקיים זאת - זה ה-conductor המדובר. למי שדוברים אלגברית שוטפת, ה-conductor <span class="math">\(s\left(v,W\right)\)</span> של <span class="math">\(v\)</span> לתוך מרחב <span class="math">\(T\)</span> אינוריאנטי <span class="math">\(W\)</span> הוא הפולינום המוני היחיד אשר יוצר את האידאל <span class="math">\(\left\{ f\in\mathbb{F}\left[x\right]\ |\ f\left(T\right)v\in W\right\} \)</span> (זה אידאל בגלל ש-<span class="math">\(W\)</span> הוא <span class="math">\(T\)</span>-אינוריאנטי).</p>
<p>קודם אמרתי שאם יש לנו את <span class="math">\(W_{i-1}\)</span> אז אנחנו בוחרים את <span class="math">\(w_{i}\)</span> כך ש-<span class="math">\(\dim W_{i}\)</span> ממוקסם על ידו. עכשיו יש דרך קצת יותר קונקרטית לומר את זה: לא קשה לראות שככל שהדרגה של <span class="math">\(s\left(w_{i},W_{i-1}\right)\)</span> גדולה יותר, כך גם <span class="math">\(\dim W_{i}\)</span> יהיה גדול יותר (כי, אינטואיטיבית, <span class="math">\(w_{i}\)</span> יכול לייצר יותר איברים חדשים לפני שהחזקות שלו "נזרקות" לתוך <span class="math">\(W_{i-1}\)</span>). לכן הבחירה של <span class="math">\(w_{i-1}\)</span> היא כזו שממקסמת את הדרגה של <span class="math">\(s\left(w_{i},W_{i-1}\right)\)</span>; נשתמש בזה עוד מעט.</p>
<p>יש עוד טענה אחת שנזדקק לה בהמשך וכדאי לציין כבר עכשיו: נניח ש-<span class="math">\(v,u\)</span> הם שני וקטורים שהם "שקולים מודולו <span class="math">\(W\)</span>", כלומר <span class="math">\(v-u\in W\)</span>. ינבע מכך ש-<span class="math">\(s\left(v,W\right)=s\left(u,W\right)\)</span>. למה? ובכן, נסמן <span class="math">\(p=s\left(v,W\right)\)</span> ו-<span class="math">\(q=s\left(u,W\right)\)</span>. כמו כן נסמן <span class="math">\(w=v-u\)</span>; כאמור, <span class="math">\(w\in W\)</span>. כעת, <span class="math">\(pv\in W\)</span>, ומצד שני <span class="math">\(pv=p\left(w+u\right)=pw+pu\)</span> (זה נובע מכך שה"כפל" ב-<span class="math">\(p\)</span> הוא בעצם הפעלה של טרנספורמציה לינארית שמתקבלת בעזרת <span class="math">\(p\)</span> על הוקטור <span class="math">\(w+u\)</span>, וכאן אנחנו משתמשים בתכונת הלינאריות של הטרנספורמציה הזו). מכיוון ש-<span class="math">\(W\)</span> הוא <span class="math">\(T\)</span>-אינוריאנטי הרי ש-<span class="math">\(pw\in W\)</span> (מדגדג לי לכתוב כאן "<span class="math">\(W\)</span> הוא תת-מודול" אבל הבטחתי לא להשתמש בטרמינולוגיה הזו) ולכן <span class="math">\(pu=pv-pw\in W\)</span>. נובע מכך ש-<span class="math">\(q\)</span> מחלק את <span class="math">\(p\)</span>, ובדיוק באותו האופן <span class="math">\(p\)</span> מחלק את <span class="math">\(q\)</span> ולכן הם שווים.</p>
<p><strong>חלק שלישי, שבו הסערה פורצת</strong></p>
<p>כעת, זכרו ש-<span class="math">\(W_{i-1}=Z\left(w_{1};T\right)+\dots+Z\left(w_{i-1};T\right)\)</span>. על כן, אם <span class="math">\(sw_{i}\in W_{i-1}\)</span> זה אומר שאפשר לכתוב אותו כסכום של אברי ה-<span class="math">\(Z\)</span>-ים שמרכיבים את <span class="math">\(W_{i-1}\)</span>. כל איבר כזה הוא כפל בפולינום של היוצר המתאים. כלומר, קיימים פולינומים <span class="math">\(g_{1},\dots,g_{i-1}\)</span> כך ש-<span class="math">\(sw_{i}=\sum_{t=1}^{i-1}g_{t}w_{t}\)</span>. עכשיו, אם אני רק אדע ש-<span class="math">\(s\)</span> מחלק את כל ה-<span class="math">\(g_{t}\)</span>-ים הללו אני אהיה מאוד שמח: עולה מכך שה-<span class="math">\(f_{t}\)</span>-ים ש"נבחרו בצורה חכמה כלשהי" צריכים להיבחר כך: <span class="math">\(f_{t}=\frac{g_{t}}{s}\)</span>.</p>
<p>להראות את תכונת החלוקה הזו, זה החלק הקשה ביותר בהוכחה כולה. מה שאעשה יהיה לחלק עם שארית את כל ה-<span class="math">\(g_{t}\)</span>-ים ב-<span class="math">\(s\)</span>. זה אומר שאני אקבל משוואות מהצורה <span class="math">\(g_{t}=q_{t}s+r_{t}\)</span> כאשר על <span class="math">\(r_{t}\)</span> - ה"שארית" - אני יודע שהיא פולינום ממעלה קטנה משל <span class="math">\(s\)</span>. המטרה שלי היא להראות שה-<span class="math">\(r_{t}\)</span> הזה הוא פולינום האפס, לכל <span class="math">\(t\)</span>.</p>
<p>על פי האינטואיציה שנתתי קודם, אנחנו הולכים להגדיר וקטור <span class="math">\(v_{i}=w_{i}-\sum_{t=1}^{i-1}\frac{g_{t}}{s}w_{t}\)</span>. אם באמת אצליח להוכיח שכל השאריות הן 0, אז ההגדרה הזו תהיה זהה להגדרה הבאה: <span class="math">\(v_{i}=w_{i}-\sum_{t=1}^{i-1}q_{t}w_{t}\)</span>. בואו ניקח את ה-<span class="math">\(v_{i}\)</span> הזה ונעבוד איתו. אנחנו רואים ש-<span class="math">\(v_{i}-w_{i}\in W_{i-1}\)</span> ולכן מהטענה שהזכרתי קודם, לשניהם יש את אותו conductor לתוך <span class="math">\(W_{i-1}\)</span>, דהיינו <span class="math">\(s\left(v_{i},W_{i-1}\right)=s\left(w_{i},W_{i-1}\right)=s\)</span>. כעת, מה מקבלים כאשר לוקחים את ה-<span class="math">\(s\)</span> הזה ומפעילים אותו על <span class="math">\(v_{i}\)</span>? חישוב זריז יראה לנו ש-</p>
<p><span class="math">\(sv_{i}=sw_{i}-\sum_{t=1}^{i-1}sq_{t}w_{t}=\sum_{t=1}^{i-1}r_{t}w_{t}\)</span></p>
<p>כלומר, <span class="math">\(sv_{i}\)</span> מורכב מסכום של ה"שאריות", ואם נצליח להוכיח שכל השאריות הן 0, בפרט ינבע מכך ש-<span class="math">\(sv_{i}\)</span> הוא 0 ולכן <span class="math">\(s\)</span> הוא לא סתם ה-conductor של <span class="math">\(v_{i}\)</span> לתוך <span class="math">\(W_{i-1}\)</span> אלא הוא ממש <strong>המאפס</strong> שלו; זו הסיבה שבגללה <span class="math">\(v_{i}\)</span> הוא מיוחד כל כך: הרי ה-conductor של וקטור יכול להשתנות כתלות במרחב שאליו נכנסים, אבל המאפס שלו הוא יחיד. אז כאן <span class="math">\(v_{i}\)</span> מיוחד מבחינת <span class="math">\(W_{i}\)</span> במובן זה שהמאפס שלו - הפולינום שמותאם לו "אבסולוטית", גם זהה לפולינום ה"ספציפי" שהמרחב <span class="math">\(W_{i}\)</span> מתאים ל-<span class="math">\(v_{i}\)</span>.</p>
<p>עכשיו צריך לעבוד קצת בזהירות כדי לקבל את הסתירה. חשבתי להראות קודם מקרה פרטי וכאלו, אבל זה לא באמת מפשט את העניינים אז בואו פשוט נצלול פנימה. אמרנו ש-<span class="math">\(sv_{i}=\sum_{t=1}^{i-1}r_{t}w_{t}\)</span>. חלק מהפולינומים <span class="math">\(r_{t}\)</span> הללו עשויים להיות 0. אם כולם 0, סיימנו. אחרת, בואו נסמן ב-<span class="math">\(j\)</span> את האינדקס הגדול ביותר של פולינום ששונה מאפס. כלומר, <span class="math">\(sv_{i}=\sum_{t=1}^{j}r_{t}w_{t}\)</span> ואנחנו יודעים שהמחובר האחרון שונה מאפס. מה שיביא לנו את הסתירה יהיה לבחון את ה-conductor של <span class="math">\(v_{i}\)</span> לתוך <span class="math">\(W_{j-1}\)</span> ולהשוות אותו אל <span class="math">\(s\)</span>, שהוא כזכור ה-conductor לתוך <span class="math">\(W_{i-1}\)</span> (שימו לב לכך ש-<span class="math">\(j\le i-1\)</span> ולכן <span class="math">\(j-1<i-1\)</span> - אלו מרחבים שונים). נסמן אם כן <span class="math">\(p=s\left(v_{i},W_{j-1}\right)\)</span>. כעת, מכיוון ש-<span class="math">\(W_{j-1}\subset W_{i-1}\)</span>, מי שמכניס את <span class="math">\(v_{i}\)</span> לתוך <span class="math">\(W_{j-1}\)</span> בוודאי מכניס אותו גם לתוך <span class="math">\(W_{i-1}\)</span>. ה-conductor, כזכור, מחלק כל פולינום אחר שמכניס לתוך המרחב. לכן <span class="math">\(s\)</span> מחלק את <span class="math">\(p\)</span>. נסמן את זה <span class="math">\(p=s\cdot g\)</span>.</p>
<p>עכשיו בואו נביט שוב במשוואה <span class="math">\(sv_{i}=\sum_{t=1}^{j}r_{t}w_{t}\)</span>. נכפול את שני האגפים שלה ב-<span class="math">\(g\)</span> (פורמלית אנחנו עושים פעולה יותר מסובכת מאשר כפל - הרבה של טרנספורמציות לינאריות - אבל בפועל זה יוצא אותו דבר) ונקבל:</p>
<p><span class="math">\(\left(sg\right)v_{i}=\sum_{t=1}^{j}gr_{t}w_{t}\)</span></p>
<p>אגף שמאל שווה ל-<span class="math">\(pv_{i}\)</span>. מאגף ימין אפשר לנתק את המחובר האחרון, להעביר את יתר הסכום אגף, ולקבל:</p>
<p><span class="math">\(pv_{i}-\sum_{t=1}^{j-1}gr_{t}w_{t}=gr_{j}w_{j}\)</span></p>
<p>זה מעניין מכיוון ש-<span class="math">\(pv_{i}\in W_{j-1}\)</span> (כי <span class="math">\(p\)</span> הוא ה-conductor של <span class="math">\(v_{i}\)</span> לתוך <span class="math">\(W_{j-1}\)</span>) וכמובן ש-<span class="math">\(\sum_{t=1}^{j-1}r_{t}w_{t}\in W_{j-1}\)</span> (צירוף לינארי של איברים שכולם שייכים ל-<span class="math">\(W_{j-1}\)</span>). לכן <span class="math">\(gr_{j}w_{j}\in W_{j-1}\)</span>, כלומר <span class="math">\(gr_{j}\)</span> מעביר את <span class="math">\(w_{j}\)</span> לתוך <span class="math">\(W_{j-1}\)</span>. עכשיו ברור למה התעקשתי ש-<span class="math">\(r_{j}\ne0\)</span>, כי אם הוא אפס זה לא מעניין - ברור שזה קורה.</p>
<p>איפה הסתירה פה?</p>
<p>בשביל זה צריך לחזור אחורה, לשלב שבו בחרנו את <span class="math">\(w_{j}\)</span>. בחרנו אותו כדי שימקסם את הדרגה של <span class="math">\(s\left(w_{j},W_{j-1}\right)\)</span>. אני אשתמש בזה כדי להוכיח ש-<span class="math">\(\deg r_{j}\ge\deg s\)</span>, מה שהוא בלתי אפשרי כי <span class="math">\(r_{j}\)</span> היא השארית של חלוקה של משהו ב-<span class="math">\(s\)</span>. לצורך כך, מספיק לי להראות ש-<span class="math">\(\deg gr_{j}\ge\deg sr_{j}=\deg p\)</span>, אבל זה ברור: <span class="math">\(p\)</span> מכניס את <span class="math">\(v_{i}\)</span> לתוך <span class="math">\(W_{j-1}\)</span>, ולכן המעלה שלו <strong>קטנה או שווה</strong> למעלה של הפולינום <strong>מהמעלה המינימלית</strong> שמכניס את <span class="math">\(w_{j}\)</span> לתוך <span class="math">\(W_{j-1}\)</span> (אם זה לא היה כך, היינו בוחרים את <span class="math">\(v_{i}\)</span> במקום את <span class="math">\(w_{i}\)</span> בשלב שבו בחרנו איבר שממקסם את ה-conductor לתוך <span class="math">\(W_{j-1}\)</span>). כעת, מכיוון ש-<span class="math">\(r_{j}s\)</span> הוא פולינום <strong>כלשהו</strong> שמכניס את <span class="math">\(w_{j}\)</span> לתוך <span class="math">\(W_{j-1}\)</span>, המעלה שלו יכולה להיות רק גדולה <strong>יותר</strong>. פורמלית, למי שזה עוזר לו:</p>
<p><span class="math">\(\deg gr_{j}\ge\deg s\left(w_{j},W_{j-1}\right)\ge\deg s\left(v_{i},W_{j-1}\right)=\deg p=\deg sr_{j}\)</span></p>
<p><strong>חלק רביעי, שבו כבר מתחילים לראות את אור היום</strong></p>
<p>זהו, זה היה החלק המסובך ביותר בהוכחה. עכשיו אפשר ללכת צעד אחד אחורה ולראות מה בעצם הוכחנו: הוכחנו ש-<span class="math">\(sw_{i}=\sum_{t=1}^{i-1}g_{t}w_{t}\)</span> כאשר כל ה-<span class="math">\(g_{t}\)</span>-ים מתחלקים ב-<span class="math">\(s\)</span> ולכן אפשר להגדיר <span class="math">\(v_{i}=w_{i}-\sum_{t=1}^{i-1}\frac{g_{t}}{s}w_{t}\)</span>. כבר ראינו ש-<span class="math">\(s\left(v_{i},W_{i-1}\right)=s\left(w_{i},W_{i-1}\right)\)</span>, וראינו יותר מכך: ש-<span class="math">\(s\left(v_{i},W_{i-1}\right)\)</span> הוא <strong>המאפס</strong> של <span class="math">\(v_{i}\)</span>, כלומר <span class="math">\(sv_{i}=0\)</span>.</p>
<p>כעת אני רוצה להוכיח באינדוקציה שני דברים:</p>
<ol>
    <li><span class="math">\(W_{i}=Z\left(v_{1};T\right)+\dots+Z\left(v_{i};T\right)\)</span>. כלומר, זה שהחלפנו את ה-<span class="math">\(w_{t}\)</span>-ים המקוריים שלנו ב-<span class="math">\(v_{t}\)</span>-ים החדשים, ה"מתוקנים", לא שינה את סדרת המרחבים ההולכת ועולה שאנחנו מקבלים.</li>
    <li>לכל זוג <span class="math">\(v_{i},v_{j}\)</span> מתקיים <span class="math">\(Z\left(v_{i};T\right)\cap Z\left(v_{j};T\right)=\left\{ 0\right\} \)</span>. במילים אחרות, <span class="math">\(W_{i}\)</span> הוא כעת <strong>סכום ישר</strong>.</li>
</ol>
<p>בסיס האינדוקציה טריוויאלי כשיש לנו רק מרחב אחד. לכן אפשר להניח שכבר בנינו את <span class="math">\(W_{i-1}\)</span> ולראות מה קורה כשמכניסים לתמונה את <span class="math">\(v_{i}\)</span>. אם כן, אנו מניחים ש-<span class="math">\(W_{i-1}=Z\left(v_{1};T\right)+\dots+Z\left(v_{i-1};T\right)\)</span>. כעת, נזכור שהגדרנו <span class="math">\(W_{i}\triangleq W_{i-1}+Z\left(w_{i};T\right)\)</span>, ואני רוצה להוכיח ש-<span class="math">\(W_{i}=W_{i-1}+Z\left(v_{i};T\right)\)</span>. מן הסתם זה לא נכון ש-<span class="math">\(Z\left(w_{i};T\right)=Z\left(v_{i};T\right)\)</span>, אבל כל מה שאני צריך לעשות הוא להוכיח הכלה, ובשביל זה מספיק שאראה <span class="math">\(w_{i}\in W_{i-1}+Z\left(v_{i};T\right)\)</span>, וזה כמובן נכון כי <span class="math">\(w_{i}=v_{i}+\sum_{t=1}^{i-1}\frac{g_{t}}{s}w_{t}\)</span>.</p>
<p>נשאר להראות ש-<span class="math">\(Z\left(v_{i};T\right)\cap Z\left(v_{j};T\right)=\left\{ 0\right\} \)</span> - זו הרי הייתה המטרה של כל המהומה הזו. כאן נכנס לתמונה עניין ה"ה-conductor הוא גם המאפס". נניח ש-<span class="math">\(i<j\)</span> ובואו נסתכל על איבר ב-<span class="math">\(Z\left(v_{i};T\right)\cap Z\left(v_{j};T\right)\)</span>. האיבר הזה הוא איבר של <span class="math">\(Z\left(v_{j};T\right)\)</span>, כלומר מהצורה <span class="math">\(pv_{j}\)</span>. מכיוון ש-<span class="math">\(pv_{j}\in Z\left(v_{i};T\right)\)</span>, נובע מכך ש-<span class="math">\(p\)</span> מתחלק על ידי ה-conductor של <span class="math">\(v_{j}\)</span>, כלומר הוא כפולה של פולינום ה-0, כלומר הוא בעצמו 0, וסיימנו. בהתחשב בזוועה הטכנית שעברנו קודם, החלק הזה היה פשוט מאוד.</p>
<p>נסכם: ראינו ש-<span class="math">\(V=Z\left(v_{1};T\right)\oplus\dots\oplus Z\left(v_{k};T\right)\)</span>. עכשיו אנחנו רוצים לדבר קצת על תכונת ה"יחידות" של הפירוק. מה הכוונה שלי ב"יחידות"? האם לא ייתכן שיהיו וקטורים ציקליים מלבד <span class="math">\(v_{1},\dots,v_{k}\)</span>? ייתכן שיהיו. אבל אם אדרוש עוד תנאי מסויים, אני יכול להבטיח ששני דברים יישאר קבועים בכל פירוק ציקלי של <span class="math">\(V\)</span>: ראשית, שמספר תת-המרחבים הציקליים יהיה זהה; ושנית, ש<strong>המאפסים</strong> של הוקטורים הציקליים יהיו זהים. התנאי הנוסף הזה הוא: אם <span class="math">\(V=Z\left(v_{1};T\right)\oplus\dots\oplus Z\left(v_{k};T\right)\)</span> ואם נסמן את המאפסים של <span class="math">\(v_{1},\dots,v_{k}\)</span> ב-<span class="math">\(p_{1},\dots,p_{k}\)</span> בהתאמה, אז <span class="math">\(p_{i}|p_{i-1}\)</span> לכל <span class="math">\(1<i\le k\)</span>. אני רוצה לטעון שבפירוק שמצאתי בהוכחה לעיל התכונה הזו אכן מתקיימת, ושאם היא מתקיימת זה מבטיח את היחידות של סדרת המאפסים.</p>
<p><strong>חלק חמישי, שבו יש לנו הוכחת קיום ויחידות לכך שיהיה טוב מתישהו</strong></p>
<p>נתחיל עם ההוכחה שהתכונה הזו אכן מתקיימת עבור ה-<span class="math">\(v_{i}\)</span>-ים שלנו. הטיעון הוא פשוט מכיוון שהוא מסתמך בצורה מחוכמת על מה שכבר ראינו: כזכור, קודם, עם ה-<span class="math">\(w_{i}\)</span>-ים, ראינו שאם <span class="math">\(sw_{i}=\sum_{t=1}^{i-1}g_{t}w_{t}\)</span> אז <span class="math">\(s\)</span> מחלק את כל ה-<span class="math">\(g_{t}\)</span>-ים. כעת אנחנו יכולים לחזור על ההוכחה עם ה-<span class="math">\(v_{i}\)</span>-ים; זה עובד מכיוון שה-conductor-ים של <span class="math">\(w_{i}\)</span> ושל <span class="math">\(v_{i}\)</span> זהים. במקרה של ה-<span class="math">\(v_{i}\)</span>-ים הסכום פשוט במיוחד: <span class="math">\(p_{t}v_{t}=0\)</span> לכל <span class="math">\(1\le t\le i\)</span> ולכן אפשר לכתוב <span class="math">\(p_{i}v_{i}=\sum_{t=1}^{i-t}p_{t}v_{t}\)</span>, ונקבל ש-<span class="math">\(p_{i}\)</span> מחלק את <span class="math">\(p_{i-1}\)</span> כפי שרצינו.</p>
<p>נשארנו עם החלק של הוכחת היחידות. שגם הוא יהיה קשה, אבל אל דאגה, נחפף בו. כאמור, ראינו שמתקיים</p>
<p><span class="math">\(V=Z\left(v_{1};T\right)\oplus\dots\oplus Z\left(v_{k};T\right)\)</span></p>
<p>עם מאפסים <span class="math">\(p_{1},\dots,p_{k}\)</span> שכל אחד מהם מחלק את קודמו.</p>
<p>בואו נניח שבנוסף לכך מתקיים גם</p>
<p><span class="math">\(V=Z\left(u_{1};T\right)\oplus\dots\oplus Z\left(u_{s};T\right)\)</span></p>
<p>עם מאפסים <span class="math">\(q_{1},\dots,q_{s}\)</span> שכל אחד מהם מחלק את קודמו.</p>
<p>אנחנו רוצים להוכיח ש-<span class="math">\(k=s\)</span> וש-<span class="math">\(p_{i}=q_{i}\)</span> לכל <span class="math">\(1\le i\le k\)</span>. איך נעשה את זה? נוכיח ש-<span class="math">\(p_{1}=q_{1}\)</span>, ואז נוכיח ש-<span class="math">\(p_{2}=q_{2}\)</span> ומשם נמשיך באינדוקציה. לא, אני רציני, זה מה שנעשה.</p>
<p>הסיבה ש-<span class="math">\(p_{1},q_{1}\)</span> הם קלים יחסית היא שהם לא סתם מאפסים את <span class="math">\(v_{1},u_{1}\)</span> אלא הם מאפסים את כל המרחב, בגלל תכונת החלוקה. הנה הטיעון המלא: כל איבר ב-<span class="math">\(V\)</span> הוא מהצורה <span class="math">\(v=\sum_{i=1}^{k}f_{i}v_{i}\)</span>. כעת, <span class="math">\(p_{1}\)</span> מתחלק על ידי כל אחד מהפולינומים <span class="math">\(p_{1},\dots,p_{k}\)</span> כך שאפשר לכתוב <span class="math">\(p_{1}=g_{i}p_{i}\)</span>. מסקנה: <span class="math">\(p_{1}v=\sum_{i=1}^{k}g_{i}p_{i}f_{i}v_{i}=\sum_{i=1}^{k}\left(g_{i}f_{i}\right)p_{i}v_{i}=0\)</span>. מכאן שבפרט, <span class="math">\(p_{1}\)</span> מאפס את <span class="math">\(u_{1}\)</span> ולכן מתחלק על ידי המאפס שלו, <span class="math">\(q_{1}\)</span>. באותו האופן גם <span class="math">\(q_{1}\)</span> מתחלק על ידי <span class="math">\(p_{1}\)</span>. מכיוון שמאפס הוא פולינום מתוקן נובע מכך ש-<span class="math">\(p_{1}=q_{1}\)</span>.</p>
<p>אוקיי, זה היה קל. להוכיח ש-<span class="math">\(p_{2}=q_{2}\)</span> יהיה יותר טריקי.</p>
<p>ראשית, בכלל לא בטוח ש<strong>יש</strong> <span class="math">\(p_{2}\)</span>. הרי ייתכן ש-<span class="math">\(k=1\)</span>. אבל אפשר בלי הגבלת הכלליות להניח מראש ש-<span class="math">\(s\le k\)</span> כלומר, נניח מראש ש-<span class="math">\(p_{2}\)</span> קיים ונראה שבמקרה הזה, גם <span class="math">\(q_{2}\)</span> קיים. הטיעון פה הוא שיקול מימד פשוט: המימד של <span class="math">\(Z\left(v_{1};T\right)\)</span> שווה למעלה של <span class="math">\(p_{1}\)</span>, ולכן אם <span class="math">\(p_{1}=q_{1}\)</span> גם <span class="math">\(\dim Z\left(v_{1};T\right)=\dim Z\left(u_{1};T\right)\)</span> ולכן אם <span class="math">\(\dim Z\left(v_{1};T\right)&lt;\dim V\)</span> כך גם עבור <span class="math">\(u_{1}\)</span>. מן הסתם אפשר להמשיך באינדוקציה עם הטיעון הזה אחרי שמוכיחים ש-<span class="math">\(p_{2}=q_{2}\)</span> וכן הלאה, כך שכבר ברור לנו איך מוכיחים ש-<span class="math">\(k=s\)</span>.</p>
<p>נשאר רק להבין איך מוכיחים ש-<span class="math">\(p_{2}=q_{2}\)</span>, ואז אפשר לומר שממשיכים באינדוקציה באופן דומה.</p>
<p>מה שעשינו קודם היה לקחת את <span class="math">\(p_{1}\)</span> ולהפעיל אותו על כל המרחב. אפשר לסמן את זה כך: <span class="math">\(p_{1}V=\left\{ p_{1}v\ |\ v\in V\right\} \)</span>. הקבוצה שקיבלנו הייתה פשוט <span class="math">\(\left\{ 0\right\} \)</span> ומכאן הכל היה קל. אבל מה אם נעשה את זה עבור <span class="math">\(p_{2}\)</span>? מכיוון ש-<span class="math">\(p_{2}\)</span> מתחלק בכל הבאים אחריו נחסל את כל המרחב, אבל לא את החלק של <span class="math">\(Z\left(v_{1};T\right)\)</span>. מה שכן, קל להראות ש-<span class="math">\(p_{2}Z\left(v_{1};T\right)=Z\left(p_{2}v_{1};T\right)\)</span>. כלומר, נקבל:</p>
<p><span class="math">\(p_{2}V=Z\left(p_{2}v_{1};T\right)\)</span></p>
<p>עכשיו נפעיל את <span class="math">\(p_{2}\)</span> גם על הפירוק השני של המרחב, הפעם בלי שנוכל לחסל שום תת-מרחב כי אנחנו עוד לא יודעים איך <span class="math">\(p_{2}\)</span> מתנהג עם תתי-המרחבים הללו:</p>
<p><span class="math">\(p_{2}V=Z\left(p_{2}u_{1};T\right)\oplus\dots\oplus Z\left(p_{2}u_{s};T\right)\)</span></p>
<p>(גם פה יש משהו להוכיח - שאנחנו עדיין מקבלים סכום ישר - אבל אני מחפף).</p>
<p>מה שאני רוצה לטעון עכשיו הוא ש-<span class="math">\(\dim Z\left(p_{2}v_{1};T\right)=\dim Z\left(p_{2}u_{1};T\right)\)</span>. גם זו טענה ישירה יחסית שלא אטרח להוכיח - הרעיון הוא שאם המאפס של <span class="math">\(v_{1}\)</span> שווה למאפס של <span class="math">\(u_{1}\)</span>, כך גם המאפסים של <span class="math">\(pv_{1},pu_{1}\)</span> יהיו שווים לכל פולינום <span class="math">\(p\)</span>. כעת, שוויון המימדים הזה גורר שבהכרח המימד של <span class="math">\(Z\left(p_{2}u_{2};T\right)\oplus\dots\oplus Z\left(p_{2}u_{s};T\right)\)</span> הוא אפס, ולכן <span class="math">\(Z\left(p_{2}u_{i};T\right)=\left\{ 0\right\} \)</span> לכל <span class="math">\(2\le i\le s\)</span>. מסקנה: <span class="math">\(p_{2}\)</span> מאפס את <span class="math">\(u_{2}\)</span> ולכן מתחלק על ידי <span class="math">\(q_{2}\)</span>, ובאופן דומה <span class="math">\(q_{2}\)</span> מאפס את <span class="math">\(p_{2}\)</span> ולכן הם שווים. זה טיעון דומה לזה שבו השתמשנו עבור <span class="math">\(p_{1}=q_{1}\)</span> אבל כללי קצת יותר (כי היה צריך "לקלף" את המרחב הראשון), ומכאן אני חושב שההמשך באינדוקציה ברור.</p>
<p>אם כן, זה סוף ההוכחה. זו לא הוכחה קשה במיוחד - הרעיונות שלה הם כולם בסיסיים ומופיעים בעוד כל מני מקומות באלגברה לינארית; אבל היא הייתה ארוכה ומלאת אינדקסים הרבה יותר מאשר רוב ההוכחות שאני מכיר באלגברה לינארית בסיסית. מכיוון שאפשר לקבל ממנה שלל דברים יפים, זה גם לא עד כדי כך מפתיע.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function toggleMobileMenu() {
            const navLinks = document.getElementById('navLinks');
            navLinks.classList.toggle('expanded');
        }
        
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/blog/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>