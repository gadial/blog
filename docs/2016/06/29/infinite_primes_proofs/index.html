<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>בואו נוכיח שיש אינסוף ראשוניים! - לא מדויק</title>
    <link rel="icon" type="image/x-icon" href="/favicon.ico">
    
    <meta name="description" content="לא מדויק - בלוג על מתמטיקה ומדעי המחשב" />
    <!-- Open Graph / Facebook -->
    <meta property="og:type" content="article">
    <meta property="og:url" content="https://gadial.net/2016/06/29/infinite_primes_proofs/">
    <meta property="og:title" content="בואו נוכיח שיש אינסוף ראשוניים!">
    <meta property="og:description" content="לא מדויק - בלוג על מתמטיקה ומדעי המחשב">
    <meta property="og:site_name" content="לא מדויק">
    <meta property="og:image" content="http://gadial.net/img/main/default-card.png" />
        
    <!-- Twitter -->
    <meta name="twitter:card" content="summary">
    <meta name="twitter:url" content="https://gadial.net/2016/06/29/infinite_primes_proofs/">
    <meta name="twitter:description" content="לא מדויק - בלוג על מתמטיקה ומדעי המחשב">
    <meta name="twitter:site" content="@" />
    <meta property="twitter:title" content="בואו נוכיח שיש אינסוף ראשוניים!">
    <meta property="twitter:image" content="http://gadial.net/img/main/default-card.png" />
    
    <!-- RSS Feed -->
    <link rel="alternate" type="application/rss+xml" title="לא מדויק - RSS Feed" href="/feed.xml">
       
    
    <!-- Post-specific social media image -->
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Hamburger menu button */
        .menu-toggle {
            display: none;
            background: none;
            border: none;
            font-size: 1.8em;
            color: white;
            cursor: pointer;
            padding: 0;
            line-height: 1;
        }
        
        .menu-toggle:hover {
            opacity: 0.8;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                display: flex;
                justify-content: space-between;
                align-items: center;
                margin-bottom: 0;
                padding: 10px 0;
            }
            
            .menu-toggle {
                display: block;
            }
            
            /* Hide nav links by default on mobile */
            .top-nav .nav-links {
                display: none;
                flex-direction: column;
                width: 100%;
                margin-top: 10px;
            }
            
            /* Show when expanded */
            .top-nav .nav-links.expanded {
                display: flex;
            }
            
            .top-nav .nav-links > a {
                text-align: center;
                padding: 12px;
                border-top: 1px solid rgba(255, 255, 255, 0.2);
            }
            
            .top-nav .search-box {
                width: 100%;
                flex-direction: column;
                margin-top: 10px;
                padding-top: 10px;
                border-top: 1px solid rgba(255, 255, 255, 0.2);
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        /* Force KaTeX content to wrap by overriding its internal structure */
        .katex-html {
            display: inline !important;
            white-space: normal !important;
        }
        
        .katex .base {
            display: inline !important;
            white-space: normal !important;
        }
        
        .katex .mord,
        .katex .mbin,
        .katex .mrel,
        .katex .mopen,
        .katex .mclose,
        .katex .mpunct,
        .katex .minner {
            display: inline !important;
            white-space: normal !important;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
            
            /* Hide post navigation on mobile */
            .post-navigation {
                display: none;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <div class="site-title">
                <a href="/" style="color: white; text-decoration: none;">לא מדויק</a>
                <button class="menu-toggle" onclick="toggleMobileMenu()" aria-label="תפריט">
                    ☰
                </button>
            </div>
            <div class="nav-links" id="navLinks">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <a href="/categories/">קטגוריות</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2016/05/25/number_base_riddles/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">על מטבעות, שיקויים ובסיסי ספירה</span>
            </a>
            

            
            <a href="/2016/07/12/boolean_pythagorean_triples/" class="nav-link nav-next">
                <span class="nav-label">← פוסט חדש יותר</span>
                <span class="nav-title">ההוכחה הארוכה ביותר בהיסטוריה! (או: איך פותרי SAT מתגברים על בעיות קומבינטוריות, אבל היי זה שם פחות מפוצץ)</span>
            </a>
            
        </nav>
        
        
        <header>
            <h1>בואו נוכיח שיש אינסוף ראשוניים!</h1>
            <div class="post-meta">
                <span class="date">2016-06-29</span>
                
                <span class="categories">
                    | קטגוריות:
                    
                    <a href="/categories/ההיסטוריה של המתמטיקה.html">ההיסטוריה של המתמטיקה</a>
                    
                    <a href="/categories/תורת המספרים.html">תורת המספרים</a>
                    
                </span>
                
                
                <span class="tags">
                    | תגיות:
                    
                    <a href="/tags/אוילר.html">אוילר</a>
                    
                    <a href="/tags/אוקלידס.html">אוקלידס</a>
                    
                    <a href="/tags/אינסוף ראשוניים.html">אינסוף ראשוניים</a>
                    
                    <a href="/tags/מספרי פיבונאצ&#39;י.html">מספרי פיבונאצ&#39;י</a>
                    
                    <a href="/tags/מספרי פרמה.html">מספרי פרמה</a>
                    
                </span>
                
            </div>
        </header>
        
        <article>
            <p>אחת מהתוצאות המתמטיות הבסיסיות המפורסמות ביותר היא שקיימים אינסוף מספרים ראשוניים. זו תוצאה נפלאה, בגלל שכל כך קל לומר מה בדיוק היא אומרת, מאוד קל להוכיח אותה, והיא אומרת משהו לא מובן מאליו ובעל השלכות מעניינות. בפוסט הזה אני ארצה להציג במרוכז שלל הוכחות של התוצאה הזו ולומר עליהן כמה דברים נחמדים. אני אלך אחד-לאחד על פי האוסף שמופיע בתחילת The development of prime number theory של Narkiewicz פשוט כי הוא כולל כל הוכחה שאני מכיר ועוד כמה שלא הכרתי קודם. מה שכן, אני אנסה להציג אותן מהקל אל הכבד, כך שגם מי שבקושי מכיר מתמטיקה יוכל להינות מכל מה שאפשרי לפני שהוא יגיע לשלב שבו הוא נשבר.</p>
<p>כמובן, אתם עשויים לשאול, מה הטעם ב<strong>הוכחות</strong> עבור המשפט? למה לא להסתפק בהוכחה אחת? מי צריך עוד הוכחות? ובכן, זה לב העניין במתמטיקה; אנחנו אוהבים הרבה הוכחות. בהוכחה טובה יש רעיון חכם כלשהו שאין בהוכחות האחרות (בהן יש רעיונות חכמים אחרים). רעיון חכם שכזה הוא בראש ובראשונה משהו <strong>יפה</strong>, כזה שאנחנו חובבי המתמטיקה המשוגעים נהנים לראות אותו; ופרט לכך הוא עשוי להיות שימושי בהקשרים אחרים ולהיות ניתן להכללות שונות ומשונות (מה שבאמת קורה כאן; ההוכחה של אוילר שתוצג לקראת הסוף היא פתח לדברים מחוכמים יותר).</p>
<p>חלק מההוכחות כבר הופיעו בבלוג ואני אקשר לפוסט הרלוונטי ואציג אותן יותר בקצרה; אבל אני לא אדלג על כלום לחלוטין ולכן זה יהיה פוסט לא קצר, אבל בוודאי לא כזה שחייבים לקרוא ברצף.</p>
<p>בואו נתחיל!</p>
<p><strong>חלק ראשון, שבו יסופר על ראשוניים, על אוקלידס, ועל אחת מההוכחות המפורסמות במתמטיקה</strong></p>
<p>את המספרים הטבעיים - 1,2,3 וכן הלאה - אני מניח שכולנו מכירים. עכשיו, אם ניקח מספר כמו 15 למשל, אנחנו רואים שאפשר לכתוב אותו בתור מכפלה של שני מספרים טבעיים קטנים יותר - <span class="math">\(15=3\cdot5\)</span>. לעומת זאת את 3 ו-5 אי אפשר לכתוב כמכפלה כזו - אפשר רק לכתוב משהו כמו <span class="math">\(3=3\cdot1\)</span>. מספר כמו 15 נקרא <strong>פריק</strong> ואילו מספר כמו 3, שהדרך היחידה לכתוב אותו כמכפלה של שני מספרים טבעיים היא בתור הוא עצמו כפול 1, נקרא <strong>ראשוני</strong> (למעט 1 שהוא לא זה ולא זה ואדבר על כך בהמשך). די ברור שאם ניקח מספר כלשהו שגדול מ-1, יקרה אחד משניים: או שהוא ראשוני, או שאפשר לכתוב אותו בתור מכפלה של שני מספרים קטנים ממנו. אם הם לא ראשוניים, אפשר לפרק גם אותם, וכן הלאה - מכיוון שהגודל של המספרים יורד כל הזמן התהליך הזה חייב להיתקע מתישהו - לא יהיה לנו יותר שום מספר לפרק, ומה שנקבל הוא תיאור של המספר שממנו התחלנו בתור מכפלה של ראשוניים. למשל, אם תעשו את זה על 360 תקבלו <span class="math">\(360=2\cdot2\cdot2\cdot3\cdot3\cdot5\)</span>. טוב, אולי תקבלו את הגורמים הראשוניים הללו <strong>בסדר</strong> קצת שונה, למשל <span class="math">\(360=3\cdot2\cdot5\cdot2\cdot3\cdot2\)</span>, ואתם גם יכולים לכפול את אגף ימין ב-1 כמה שאכפת לכם, אבל אלו יהיו ההבדלים היחידים. זו התכונה המעניינת ביותר של ראשוניים: כל מספר טבעי ניתן לתיאור באופן <strong>יחיד</strong> (עד כדי שינוי סדר וכפל ב-1 כמה שרוצים) בתור מכפלה של ראשוניים. זו לא תוצאה פשוטה בשום פנים ואופן ולא אוכיח אותה כרגע (ההוכחה קלה מרגע שיש לנו את הטענה הבאה: אם <span class="math">\(p\)</span> ראשוני והוא מחלק את המכפלה <span class="math">\(ab\)</span> אז הוא מחלק את <span class="math">\(a\)</span> או שהוא מחלק את <span class="math">\(b\)</span>; אבל הטענה הזו כאמור לא טריוויאלית להוכחה).</p>
<p>בואו נדבר לשניה על 1. האם 1 ראשוני? לא נהוג להחשיב אותו ככזה. אמנם הוא מתחלק רק בעצמו וב-1 (ולכן לפעמים מגדירים ראשוני בתור "מספר שיש לו בדיוק שני מחלקים" - הגדרה שאני לא אוהב כי היא מנסה להחביא את המקרה היוצא דופן של 1 ויש אנשים שפשוט יפספסו את זה) אבל אם נחשיב אותו כראשוני זה לא יסתדר לנו עם ה"כל מספר טבעי ניתן לתיאור באופן יחיד בתור מכפלה של ראשוניים". כעת נראה שהטענה הזו בכלל לא תקפה עבור 1 עצמו כי אי אפשר להציג אותו בתור מכפלה של ראשוניים; מה שאפשר לומר הוא ש-1 הוא <strong>מכפלה ריקה</strong> של ראשוניים, כאשר מכפלה ריקה מוגדרת להיות 1. כל זה עשוי להיראות כמו רמאות כל עוד לא רואים את ההכללות שיש לראשוניים במתמטיקה, אבל הפוסט הזה לא מוקדש להן אז תצטרכו להאמין לי שיש פה הגיון.</p>
<p>השאלה שאני הולך להתעסק בה כאן, והעסיקה כבר את אוקלידס, היא <strong>כמה</strong> ראשוניים יש. אולי יש רק 1,000 ואם נבדוק סדרתית בסוף נגלה את כולם, וכל מספר טבעי אחר אפשר להרכיב בתור מכפלות שלהם? זה לא נשמע מופרך על פניו, אבל זה לא נכון. יש <strong>אינסוף</strong> ראשוניים. כלומר, לכל מספר שרק תגידו לי אני אוכל למצוא יותר ראשוניים מכך. תגידו לי מיליארד, אני אוכל למצוא לכם מיליארד ואחד ראשוניים (תיאורטית, בפועל למי יש זמן לכך). העניין הוא שאצל מתמטיקאים סתם להגיד "זה לא נכון, יש אינסוף ראשוניים" זה לא משכנע. צריך לתת נימוק טוב יותר למה זה המצב - מה שהמתמטיקאים מכנים <strong>הוכחה</strong>.</p>
<p>ברגע שבו אינסוף נכנס לתמונה, ההוכחות שלנו נאלצות להיות מתוחכמות. איך אמר יאיר לפיד? קשה להוכיח את השערת גולדבך בגלל אינסופיות המספרים. אני צריך לתת איזה שהוא טיעון <strong>כללי</strong> שיראה שאני תמיד יכול לייצר עוד ועוד ראשוניים יש מאין. זה מה שאוקלידס עשה (למען האמת, כשקוראים מה הוא עשה - "יסודות", ספר 9, טענה 20 - רואים שהוא הסתפק בלטפל במקרה של להוכיח שיש יותר מ-3 ראשוניים ולהשאיר לאחרים לטפל במקרה הכללי). הרעיון הוא להתחיל מקבוצה <span class="math">\(p_{1},\dots,p_{n}\)</span> של ראשוניים ולהראות איך אפשר למצוא ראשוני חדש, שלא מופיע בקבוצה הזו (ולכן לא ייתכן שיש מספר סופי שלהם; כי אם היה מספר סופי היינו מסתכלים על קבוצת כל הראשוניים ואז משתמשים בשיטה של אוקלידס כדי לייצר אחד שלא מופיע בה).</p>
<p>התעלול עצמו פשוט: <strong>נכפיל</strong> את כל הראשוניים, ולתוצאה נוסיף 1: נגדיר <span class="math">\(D=p_{1}\cdots p_{n}+1\)</span>. עכשיו, אם נחלק את <span class="math">\(D\)</span> בראשוני כלשהו מהקבוצה, נקבל שארית 1, כלומר <span class="math">\(D\)</span> לא מתחלק באף אחד מהם. אם <span class="math">\(D\)</span> הוא ראשוני, "ניצחנו"; אבל ייתכן גם ש-<span class="math">\(D\)</span> איננו ראשוני. במקרה הזה פשוט מפרקים אותו לגורמים ראשוניים וכל אחד מהם חייב להיות ראשוני חדש. זה בלבול נפוץ יחסית לחשוב ש-<span class="math">\(D\)</span> חייב להיות ראשוני שנובע מתיאור של ההוכחה בתור "בואו נניח שיש מספר סופי של ראשוניים ונכפול את כולם"</p>
<p>בואו נראה דוגמה או שתיים. אם הקבוצה שלנו כוללת רק את <span class="math">\(2,3\)</span> אז נקבל <span class="math">\(D=7\)</span> שהוא בוודאי ראשוני (שימו לב ש"קפצנו" מעל 5). אם ניקח את הקבוצה <span class="math">\(3,5\)</span> (בלי 2) אז נקבל <span class="math">\(D=16\)</span> שהוא לא ראשוני, אבל ניתן לכתוב בתור <span class="math">\(16=2\cdot2\cdot2\cdot2\)</span>, כך שנקבל את 2. אם ניקח את הקבוצה <span class="math">\(3,7\)</span> אז נקבל <span class="math">\(D=22=2\cdot11\)</span>, כך שאנחנו מקבלים בצורה הזו את 2 או את 11, וכן הלאה.</p>
<p>האם זו שיטה <strong>טובה</strong> לייצר ראשוניים חדשים? חד משמעית לא. זו שיטה איומה ונוראה, אם אנחנו מתעניינים בהיבטים החישוביים שלה, כלומר בשאלה כמה זמן לוקח להפעיל אותה. לכפול מספרים נתונים זה קל, וגם להוסיף 1 לתוצאה זה קל, אבל ברגע שיש לנו כמות לא גדולה של מספרים (נאמר, 1000) אנחנו מקבלים <span class="math">\(D\)</span> שהוא מספר עצום בגודלו, ולפרק כזה מספר לגורמים - זה יכול להיות עניין קשה ביותר. ובפועל אנחנו מכירים הרבה יותר מ-1,000 מספרים ראשוניים כך שאם ננסה להפעיל את השיטה הזו נקבל <span class="math">\(D\)</span>-ים מגודל מפלצתי לחלוטין. אם כן, השיטה הזו לחלוטין לא יכולה לשמש בתור כלי מעשי לייצור ראשוניים, אבל זה לא באמת חשוב כי זו לא המטרה שלה. המטרה היא להוכיח שיש אינסוף ראשוניים.</p>
<p>עדיין, זה לא אומר שאי אפשר לשאול שאלות תיאורטיות מעניינות על "מה קורה אם מנסים לייצר ראשוניים בצורה הזו". אז אפשר להגדיר סדרה <span class="math">\(a_{1},a_{2},a_{3},\dots\)</span> באופן הבא: קובעים את <span class="math">\(a_{1}=2\)</span> ואם כבר קבענו את <span class="math">\(a_{1},\dots,a_{n}\)</span> אז קובעים את <span class="math">\(a_{n+1}\)</span> על ידי כך שמסתכלים על <span class="math">\(D=a_{1}\cdots a_{n}+1\)</span> ועכשיו לוקחים את <span class="math">\(a_{n+1}\)</span> להיות אחד מהמחלקים הראשוניים של <span class="math">\(D\)</span>. כמובן, נשאלת השאלה <strong>איזה</strong> מחלק ראשוני של <span class="math">\(D\)</span> לקחת. שני חוקים כלליים סבירים שעולים לראש הם "קחו את המחלק הקטן ביותר" ו"קחו את המחלק הגדול ביותר". מקבלים בצורה הזו שתי סדרות שונות של ראשוניים:</p>
<p><span class="math">\(2,3,7,43,13,53,5,6221671,38709183810571,139,\dots\)</span></p>
<p><span class="math">\(2,3,7,43,139,50207,340999,2365347734339,\dots\)</span></p>
<p>השאלה המתבקשת בנוגע לשתי הסדרות הללו היא "האם כל הראשוניים מופיעים בתוך הסדרה?". בנוגע לסדרה הראשונה השאלה פתוחה - הנה לכם בעיה פתוחה במתמטיקה עם ניסוח פשוט למדי שאין לנו מושג איך לתקוף בכלל. הסדרה השניה, לעומת זאת, היא בעייתית יותר. אם תסתכלו עליה, מתקבל הרושם שהיא <strong>מונוטונית עולה</strong>, כלומר אחרי איבר כלשהו בסדרה יבואו רק איברים גדולים ממנו. כמו כן, 5 לא מופיע בין האיברים הראשונים שכתבתי - אחרי 3 מגיע 7, בלי 5 באמצע. בסדרה הראשונה 5 גם כן מתפספס ככה, אבל חוזר אחרי 53 (ולכן רואים מייד שהסדרה הראשונה איננה מונוטונית עולה). אם כן, יש לנו שלוש שאלות הנוגעות לסדרה השניה:</p>
<ol>
    <li>האם כל מספר ראשוני מופיע בה?</li>
    <li>אם לא, האם היא מונוטונית עולה?</li>
</ol>
<p>את שתי השאלות הללו העלה המתמטיקאי מולין בשנת 1963; שתי הסדרות לעיל נקראות על שמו. התשובה לשתיהן היא שלילית. כדי לראות שהסדרה לא מונוטונית מספיק לחשב בה מספיק איברים (רצוי באמצעות מחשב...) - מגלים שהאיבר העשירי קטן מהתשיעי. גם התשובה לשאלה השניה שלילית - בואו נראה ש-5 אכן לא מופיע בכלל בסדרה הזו (זה יהיה קצת טכני; אם אתם ממש לא רוצים, פשוט תעברו לחלק הבא). לשם כך, בואו נניח בשלילה ש-5 כן הופיע בסדרה; זה אומר שהיה <span class="math">\(D=p_{1}\cdots p_{n}+1\)</span> עבור <span class="math">\(n\)</span> כלשהו כך ש-5 הוא המחלק הראשוני הגדול ביותר של <span class="math">\(D\)</span>. מכיוון שראינו ש-2,3 (הראשוניים היחידים שקטנים מ-5) מופיעים בתחילת הסדרה, ואנחנו יודעים ש-<span class="math">\(D\)</span> לא מתחלק באף אחד מהראשוניים <span class="math">\(p_{1},\dots,p_{n}\)</span>, המסקנה היא שהמחלק הראשוני <strong>היחיד</strong> של <span class="math">\(D\)</span> הוא <span class="math">\(5\)</span>, כלומר <span class="math">\(D=5^{k}\)</span>. אבל זה אומר ש-<span class="math">\(p_{1}\cdots p_{n}=5^{k}-1\)</span>, והבעיה היא שאגף ימין פה מתחלק ב-4 ולא משנה מהו <span class="math">\(k\)</span>. למה זו בעיה? כי אגף שמאל הוא מכפלה של ראשוניים שכולם שונים זה מזה; אם נחלק את אגף שמאל ב-2 נקבל מספר אי זוגי, בעוד שאגף ימין יישאר זוגי - סתירה.</p>
<p>בטיעון קצת יותר מחוכם שלא אכנס אליו כרגע אפשר להראות שה-2,3,7,43 של תחילת הסדרה הם הראשוניים היחידים עד וכולל 47 שמופיעים בה (כלומר, גם 11 חסר, וגם 13, וכן הלאה). לעת עתה בואו נעבור לעוד הוכחות לקיום אינסוף ראשוניים.</p>
<p><strong>חלק שני, שבו אנחנו עושים אוקלידס קצת אחרת</strong></p>
<p>אז מה בעצם אוקלידס עושה? לוקח את כל <span class="math">\(n\)</span> הראשוניים שמצאנו עד עכשיו, כופל את כולם ומוסיף 1. למה לא פשוט לכפול את <strong>כל</strong> המספרים מ-1 ועד <span class="math">\(n\)</span> ולהוסיף 1? כלומר, להסתכל על הסדרה שהאיבר הכללי שלה הוא <span class="math">\(n!+1\)</span> (למי שלא מכיר: מספר טבעי ואחריו סימן קריאה, <span class="math">\(n!\)</span>, הוא פשוט קיצור לכפל כל המספרים הטבעיים מ-1 ועד <span class="math">\(n\)</span>, למשל <span class="math">\(4!=1\cdot2\cdot3\cdot4=24\)</span>; זה נקרא <strong>עצרת</strong>). מובטח לנו שכל מספר <span class="math">\(n!+1\)</span> אינו יכול להתחלק על ידי ראשוני שקטן מ-<span class="math">\(n\)</span>, מאותם שיקולים כמו אצל אוקלידס, ולכן לכל מספר כזה יהיה לנו מחלק ראשוני גדול מ-<span class="math">\(n\)</span>. מכיוון שזה עובד לכל <span class="math">\(n\)</span> גדול כרצוננו, בהכרח יש אינסוף ראשוניים (אם יש מספר סופי, קחו <span class="math">\(n\)</span> שגדול מכולם ותראו מה קורה).</p>
<p>כמו קודם, אנחנו תוהים מה קורה אם מסתכלים על סדרת כל הראשוניים שאפשר להפיק בצורה הזו. בואו נסתכל על סדרת הראשוניים שמתקבלים אם לוקחים בכל פעם את הראשוני הקטן ביותר שמחלק את <span class="math">\(n!+1\)</span>. הסדרה הזו מתחילה ב-<span class="math">\(2,3,7,5,11,7,71,\dots\)</span> כך שכבר אנחנו רואים שראשוני יכול להופיע בה יותר מפעם אחת (7 הוא הראשוני הקטן ביותר שמחלק את <span class="math">\(3!+1=7\)</span> וגם את <span class="math">\(6!+1=721=7\cdot103\)</span>). השאלה המעניינת יותר היא האם <strong>כל</strong> ראשוני יופיע בסדרה הזו, וכאן התשובה למרבה השמחה היא חיובית.</p>
<p>ההסבר מדוע זה קורה הוא לא טריוויאלי לחלוטין ואתם יכולים לדלג עליו אם הטרמינולוגיה לא תהיה ברורה לכם. זה נובע מתוצאה נחמדה בתורת המספרים האלמנטרית שנקראת <strong>משפט וילסון </strong>שאומר שלכל ראשוני <span class="math">\(p\)</span> מתקיים ש-<span class="math">\(\left(p-1\right)!\equiv-1\left(\text{mod }p\right)\)</span>. דהיינו, ש-<span class="math">\(\left(p-1\right)!+1\)</span> תמיד יתחלק ב-<span class="math">\(p\)</span>. כמובן ש-<span class="math">\(\left(p-1\right)!+1\)</span> לא יכול להתחלק באף מספר - ראשוני או לא - שקטן מ-<span class="math">\(p\)</span> (כי הוא התקבל ממכפלת כולם ועוד 1) ולכן הראשוני הקטן ביותר שמחלק את <span class="math">\(\left(p-1\right)!+1\)</span> יהיה <span class="math">\(p\)</span>. במילים אחרות, בסדרת הראשוניים שלנו, כל ראשוני <span class="math">\(p\)</span> יופיע במקום <span class="math">\(p-1\)</span> ולכן כל ראשוני מופיע בה (מה קורה ל-7? המופע הראשון שלו הוא "בטעות"; המופע שהמשפט מבטיח הוא המופע השני).</p>
<p>ייתכן שמסקרן אתכם עכשיו איך מוכיחים את משפט וילסון. הנה הוכחה מיידית למי שמכירים קצת רקע: עבור <span class="math">\(p=2\)</span> המשפט טריוויאלי אז נניח ש-<span class="math">\(p\)</span> אי זוגי. תבוננו מעל <span class="math">\(\mathbb{Z}_{p}\)</span> על הפולינום <span class="math">\(f\left(x\right)=\left(x-1\right)\left(x-2\right)\cdots\left(x-\left(p-1\right)\right)\)</span>. בבירור <span class="math">\(f\left(0\right)=\left(p-1\right)!\)</span> (יש מספר זוגי של מוכפלים ולכן המינוסים מתבטלים). כמו כן, בואו נביט בפולינום <span class="math">\(g\left(x\right)=x^{p-1}-1\)</span>: כאן בבירור <span class="math">\(g\left(0\right)=-1\)</span>. העניין הוא שהשורשים של <span class="math">\(g\)</span> הם <strong>בדיוק</strong> המספרים <span class="math">\(1,2,\dots,p-1\)</span> - זה נובע מהמשפט הקטן של פרמה. לכן <span class="math">\(f\)</span> הוא אותו פולינום כמו <span class="math">\(g\)</span>, וסיימנו (שני פולינומים מתוקנים מאותה דרגה עם אותם שורשים הם זהים).</p>
<p>בואו נעבור עכשיו לעוד תעלול שעדיין דומה למה שאוקלידס עשה במובן של "בואו נכפול ראשוניים ונייצר ראשוני חדש". שוב, בהינתן קבוצת ראשוניים בואו נכפול את כולם ונקבל מספר <span class="math">\(D\)</span>. הפעם, במקום להוסיף לו 1, בואו נפרק אותו למכפלה כלשהי, <span class="math">\(D=ab\)</span>. בואו ניקח עכשיו ראשוני <span class="math">\(p\)</span> כלשהו מהקבוצה שלנו. הוא חייב לחלק את <span class="math">\(a\)</span> או את <span class="math">\(b\)</span> (אם הוא לא מחלק אף אחד מהם, איך הוא מחלק את <span class="math">\(D\)</span>?) אבל <strong>רק</strong> אחד מהם (אם הוא היה מחלק את שניהם זה היה אומר שבמכפלה שהניבה את <span class="math">\(D\)</span> אותו <span class="math">\(p\)</span> השתתף איכשהו פעמיים). מכאן שהוא לא יכול לחלק את <span class="math">\(a+b\)</span> (זו מין הכללה של הרעיון לפיו אם <span class="math">\(p\)</span> מחלק את <span class="math">\(a\)</span> הוא לא יכול לחלק את <span class="math">\(a+1\)</span>). קיבלנו אם כן של-<span class="math">\(a+b\)</span> (שהוא בבירור גדול מ-1) יש גורם ראשוני שלא שייך למכפלה שלנו. דוגמה: אם נכפול את הראשוניים <span class="math">\(2,3,5\)</span> נקבל את המספר <span class="math">\(D=30\)</span>, שאפשר לפרק למשל בתור <span class="math">\(10\cdot3\)</span>, וסכום שני אלו נותן לנו 13, שהוא ראשוני חדש.</p>
<p><strong>חלק שלישי, שבו אוילר פוגש את אוקלידס</strong></p>
<p>בואו נכניס עכשיו לתמונה את לאונרד אוילר, אחד מגדולי המתמטיקאים של כל הזמנים. לאוילר הייתה הוכחה מרהיבה ומדהימה לגמרי לקיום אינסוף ראשוניים, אבל זו הוכחה מתוחכמת שאני מעדיף לשמור להמשך הפוסט. אז בינתיים בואו נראה הוכחה <strong>אחרת</strong> שלו, שגם היא נחמדה אבל מקורית פחות, וגם היא נראית כמו סוג של וריאציה על אוקלידס אבל עם הכנסה לתמונה של מושג חדש - <strong>פונקציית אוילר </strong><span class="math">\(\varphi\)</span>.</p>
<p>פונקציית אוילר של מספר טבעי <span class="math">\(n\)</span> שווה למספרם של המספרים שקטנים מ-<span class="math">\(n\)</span> ו<strong>זרים</strong> אליו. שני מספרים הם זרים אם אין להם מחלקים ראשוניים משותפים. למשל, עבור 15 , המספר 6 לא זר אליו (מחלק ראשוני משותף: 3) וגם <span class="math">\(10\)</span> לא (מחלק משותף: 5) אבל 14 דווקא כן.</p>
<p>יש ל-<span class="math">\(\varphi\)</span> שתי תכונות חשובות שהופכות אותה לנוחה למדי: ראשית, היא <strong>כפלית</strong> במובן זה שאם <span class="math">\(a,b\)</span> הם מספרים זרים, אז <span class="math">\(\varphi\left(ab\right)=\varphi\left(a\right)\varphi\left(b\right)\)</span>. שנית, אנחנו יודעים בדיוק מה היא מחזירה על ראשוניים: <span class="math">\(\varphi\left(p\right)=p-1\)</span> (מן הסתם כי <strong>כל</strong> מספר שקטן מ-<span class="math">\(p\)</span> זר אליו). למעשה, אנחנו יודעים קצת יותר מזה: <span class="math">\(\varphi\left(p^{n}\right)=p^{n}-p^{n-1}=p^{n-1}\left(p-1\right)\)</span> (כי מבין כל <span class="math">\(p^{n}\)</span> המספרים בתחום <span class="math">\(1,\dots,p^{n}\)</span> אנחנו מעיפים את כל אלו מהצורה <span class="math">\(pa\)</span> כאשר <span class="math">\(1\le a\le p^{n-1}\)</span>).</p>
<p>פונקציית אוילר שימושית בשלל הקשרים (למשל, בזכות התכונה החשובה ש-<span class="math">\(a^{\varphi\left(n\right)}-1\)</span> מתחלק ב-<span class="math">\(n\)</span>; זו הכללה של המשפט הקטן של פרמה למספרים לא ראשוניים). בהקשר שלנו, אוילר אומר ככה: נניח ש-<span class="math">\(D\)</span> הוא מכפלה של קבוצת ראשוניים, אז <span class="math">\(\varphi\left(D\right)=\prod_{p}\left(p-1\right)\)</span> (ה-<span class="math">\(\Pi\)</span> הזה הוא דרך לכתוב "מכפלת כל האיברים מהצורה <span class="math">\(p-1\)</span> עבור כל ראשוני <span class="math">\(p\)</span> שמחלק את <span class="math">\(D\)</span>). אם הקבוצה שלנו כוללת לפחות שני ראשוניים אז נקבל ש-<span class="math">\(\varphi\left(D\right)\)</span> הוא גדול מ-2. לכן יש מספר זר ל-<span class="math">\(D\)</span> שהוא גדול מ-1; למספר הזה צריך להיות מחלק ראשוני שאיננו מחלק את <span class="math">\(D\)</span>, והופס קיבלנו שוב ראשוני חדש.</p>
<p><strong>חלק רביעי, שבו אנחנו ממשיכים לדבר על מספרים זרים ופוגשים את פרמה ופיבונאצ'י</strong></p>
<p>ההוכחה של אוילר שהצגתי התבססה על ספירה של <strong>מספרים זרים</strong> שקטנים מ-<span class="math">\(D\)</span>. עכשיו אני רוצה לקחת את זה קדימה ולשכוח סוף סוף מהשיטה האוקלידית של לכפול קבוצה קיימת של ראשוניים. תחת זאת, כדי להראות שיש אינסוף ראשוניים, מספיק לי להראות סדרה אינסופית של מספרים זרים. דהיינו, סדרה <span class="math">\(a_{1},a_{2},a_{3},\dots\)</span> שאין לאף זוג מספרים בה גורם ראשוני משותף. מן הסתם קיום סדרה שכזו מוכיח קיום של סדרה בת אינסוף ראשוניים, כי קחו מחלק ראשוני לכל איבר בסדרה. מצד שני, על פניו נראה שעברנו לבעיה <strong>קשה יותר</strong> - צריך יהיה הרי להוכיח שכל זוג איברים בסדרה הזו זרים. כמובן, עם בחירה נכונה של אברי הסדרה, זה יהיה קל יחסית. או לפחות מעניין. אני הולך להציג שתי סדרות כאלו: של <strong>מספרי פרמה</strong> ושל <strong>מספרי פיבונאצ'י </strong>(רגע! מספרי פיבונאצ'י לא זרים זה לזה! אל תדאגו, נגיע לכך).</p>
<p>נתחיל עם פרמה. <strong>מספרי פרמה</strong> הם מספרים מהצורה <span class="math">\(F_{n}=2^{2^{n}}+1\)</span>. הסדרה של מספרי פרמה מתחילה עם <span class="math">\(F_{0}=3\)</span> וממשיכה כך: <span class="math">\(3,5,17,257,65537,\dots\)</span>. מהשלוש נקודות ואילך המספרים הם מפלצתיים בגודלם וקשה להתעסק איתם. מה שמעניין הוא שחמשת המספרים שכתבתי הם <strong>ראשוניים</strong>. זה גרם לפרמה להעלות את ההשערה שכל מספרי פרמה הם ראשוניים, אבל אוילר הצליח להראות שכבר המספר הבא בסדרה אינו ראשוני. למעשה, <strong>כל</strong> המספרים הבאים בסדרה עד המספר במקום ה-32 הם לא ראשוניים, אם כי אנחנו אפילו לא יודעים פירוק מלא לגורמים של רובם. אלו פשוט מספרים כל כך גדולים שקשה להתעסק איתם. כמובן, השאלה אם יש עוד ראשוניים בהמשך הסדרה היא תעלומה, כמו גם השאלה הקשה יותר האם יש בהמשך הסדרה <strong>אינסוף</strong> ראשוניים.</p>
<p>לצרכנו התעלומות הללו לא חשובות; מספיק יהיה להראות שכל שני מספרי פרמה שונים הם זרים. התעלול פה הוא פשוט מאוד. בואו נסתכל על <span class="math">\(F_{n}-2=2^{2^{n}}-1\)</span>. עכשיו, עוד מבית הספר כולנו לומדים להכיר ולאהוב את הזהות <span class="math">\(x^{2}-1=\left(x-1\right)\left(x+1\right)\)</span> וכשאני רואה ביטוי כמו <span class="math">\(2^{\left(2^{n}\right)}-1\)</span> אפילו לי זה קופץ לעיניים. במקרה שלנו, הפירוק הוא <span class="math">\(2^{2^{n}}-1=\left(2^{2^{n-1}}-1\right)\left(2^{2^{n-1}}+1\right)=\left(2^{2^{n-1}}-1\right)F_{n-1}\)</span>, כלומר אנחנו רואים ש-<span class="math">\(F_{n-1}\)</span> מחלק את <span class="math">\(F_{n}-2\)</span>. לכן בוודאי ש-<span class="math">\(F_{n-1}\)</span> זר ל-<span class="math">\(F_{n}\)</span> (הגורם היחיד שהיה יכול להיות משותף לשניהם הוא 2, אבל מספר פרמה הוא תמיד אי זוגי).</p>
<p>את הרעיון הזה אפשר להכליל יחסית בקלות. שימו לב שראינו ש-<span class="math">\(2^{2^{n}}-1\)</span> מתחלק ב-<span class="math">\(2^{2^{n-1}}-1\)</span>. באותו האופן מראים ש-<span class="math">\(2^{2^{n-1}}-1\)</span> מתחלק ב-<span class="math">\(2^{2^{n-2}}-1\)</span> וכן הלאה וכן הלאה - לכל <span class="math">\(k<n\)</span> אפשר להראות ש-<span class="math">\(2^{2^{n}}-1\)</span> מתחלק ב-<span class="math">\(2^{2^{k}}-1\)</span>. כעת, מכיוון ש-<span class="math">\(F_{k}\)</span> מחלק את <span class="math">\(2^{2^{k+1}}-1\)</span> נקבל מכך שלכל <span class="math">\(k<n\)</span> מתקיים ש-<span class="math">\(F_{k}\)</span> מחלק את <span class="math">\(F_{n}-2\)</span> ולכן זר לו.</p>
<p>בואו נעבור עכשיו אל פיבונאצ'י. מספרי פיבונאצ'י, שכדי לבלבל אתכם אסמן גם אותם ב-<span class="math">\(F_{n}\)</span> (מה לעשות? זה הסימון הסטנדרטי!) הם סדרת מספרים שמתחילה ב-1,1 ומכאן ואילך כל מספר שווה לסכום שני קודמיו: <span class="math">\(F_{1}=F_{2}=1\)</span> ו-<span class="math">\(F_{n}=F_{n-1}+F_{n-2}\)</span> לכל <span class="math">\(n>2\)</span>. מקבלים את הסדרה <span class="math">\(1,1,2,3,5,8,13,21,\dots\)</span>. זו אחת מהסדרות המפורסמות במתמטיקה, אם לא המפורסמת שבהם; כל כך מפורסמת עד שאם <a href="http://www.gadial.net/2016/04/28/fibonacci_in_alphabet/">חלק ממנה צץ באיזה שהוא מקום</a>, מייד עטים לא-מתמטיקאים עליו ומחפשים בכך משמעות מיסטית. הפעם אני רוצה להשתמש בה באופן מתמטי למהדרין, אבל יש לי בעיה קטנה - כפי שקל לראות, אברי הסדרה לא דווקא זרים אלו לאלו (2 לא זר ל-8; ו-3 לא זר ל-21, וכן הלאה).</p>
<p>אז מה עושים? מסתבר שאפשר להסתפק בפחות. לא חייבים שכל זוג מספרי פיבונאצ'י יהיו זרים; מספיק שרק מספרי פיבונאצ'י <strong>שהאינדקסים שלהם זרים</strong> יהיו זרים. כך למשל אצלנו <span class="math">\(F_{3}=2\)</span> ו-<span class="math">\(F_{6}=8\)</span>, וכאן האינדקסים <span class="math">\(3,6\)</span> לא זרים, אז אין בעיה עם כך שגם מספרי הפיבונאצ'י לא זרים; ובדומה עם <span class="math">\(F_{4}=3\)</span> ו-<span class="math">\(F_{8}=21\)</span>.</p>
<p>אז יש לנו שתי שאלות כאן. ראשית, למה אפשר להסתפק בכך שרק מספרים עם אינדקס זר הם זרים. שנית, למה מספרי פיבונאצ'י מקיימים את התכונה הזו. נתחיל מהשאלה הראשונה, שהיא קלה. נניח שיש רק מספר סופי של ראשוניים, <span class="math">\(p_{1},\dots,p_{k}\)</span>. נסתכל על אברי הסדרה באינדקסים המתאימים, <span class="math">\(F_{p_{1}},\dots,F_{p_{k}}\)</span>. אנחנו יודעים שכל האיברים הללו זרים, כלומר מתחלקים על ידי ראשוניים שונים. ייתכן, אמנם, שאחד מהמספרים הללו הוא 1 שלא מתחלק בכלל על ידי ראשוניים; זה אומר שיש לנו לפחות <span class="math">\(k-1\)</span> ראשוניים שונים שמחלקים את יתר אברי הסדרה. זה אומר שאם נצליח להראות שני איברים בסדרה הזו שהם בעלי לפחות שני מחלקים ראשוניים שונים, בסך הכל יהיו לנו לפחות <span class="math">\(k+1\)</span> ראשוניים שונים וזו סתירה להנחה שיש רק <span class="math">\(k\)</span>. את התכונה הזו - מספרי פיבונאצ'י מאינדקס ראשוני עם לפחות שני מחלקים - קל להדגים במפורש: <span class="math">\(F_{19}=4181=113\cdot37\)</span> ו-<span class="math">\(F_{31}=1346269=557\cdot2417\)</span>.</p>
<p>נשאר אם כן רק להראות שאם <span class="math">\(a\)</span> זר ל-<span class="math">\(b\)</span> אז <span class="math">\(F_{a}\)</span> זר ל-<span class="math">\(F_{b}\)</span>. ההוכחה תהיה קצת טכנית ושוב - אתם מוזמנים לקפוץ מעליה אם זה יהיה יותר מדי. נתחיל מהמקרה הקל ביותר: זה של <span class="math">\(F_{n}\)</span> ו-<span class="math">\(F_{n-1}\)</span>. מכיוון ש-<span class="math">\(F_{n}=F_{n-1}+F_{n-2}\)</span> הרי ש-<span class="math">\(F_{n}-F_{n-1}=F_{n-2}\)</span> ולכן אם היה מספר שמחלק בו זמנית את <span class="math">\(F_{n}\)</span> ו-<span class="math">\(F_{n-1}\)</span> הוא היה מחלק גם את <span class="math">\(F_{n-2}\)</span> ואפשר היה להמשיך ככה עד שהיינו מקבלים מחלק של <span class="math">\(F_{2}=1\)</span> וזה כמובן אפשרי רק אם המחלק הזה הוא 1. לכן <span class="math">\(F_{n}\)</span> זר ל-<span class="math">\(F_{n-1}\)</span>.</p>
<p>בשביל ההמשך נצטרך זהות כלשהי שמספרי פיבונאצ'י מקיימים כשמנסים "לפתוח את המשוואה" שמגדירה אותם. בואו נראה כמה צעדים:</p>
<p><span class="math">\(F_{n}=F_{n-1}+F_{n-2}\)</span></p>
<p>עכשיו בואו נחליף את <span class="math">\(F_{n-1}\)</span> בהגדרה הרקורסיבית שלו:</p>
<p><span class="math">\(F_{n}=\left(F_{n-2}+F_{n-3}\right)+F_{n-2}\)</span></p>
<p>כלומר, קיבלנו:</p>
<p><span class="math">\(F_{n}=2F_{n-2}+F_{n-3}\)</span></p>
<p>עכשיו שוב: נחליף את <span class="math">\(F_{n-2}\)</span> בהגדרה שלו, ונקבל</p>
<p><span class="math">\(F_{n}=2\left(F_{n-3}+F_{n-4}\right)+F_{n-3}\)</span></p>
<p>כלומר</p>
<p><span class="math">\(F_{n}=3F_{n-3}+2F_{n-4}\)</span></p>
<p>האם אתם מתחילים להרגיש תבנית? לא? אז עוד צעד:</p>
<p><span class="math">\(F_{n}=3\left(F_{n-4}+F_{n-5}\right)+2F_{n-4}\)</span></p>
<p>כלומר</p>
<p><span class="math">\(F_{n}=5F_{n-4}+3F_{n-5}\)</span></p>
<p>עכשיו תסתכלו על המקדמים שמופיעים בכל שלב: גם זו סדרת פיבונאצ'י, רק עולה!</p>
<p>באופן כללי, אפשר לכתוב את המשוואה</p>
<p><span class="math">\(F_{n}=a_{k}F_{n-k}+b_{k}F_{n-k-1}\)</span></p>
<p>כאשר <span class="math">\(a_{k},b_{k}\)</span> הם מקדמים. אחרי שפותחים עוד שלב במשוואה הזו, מקבלים</p>
<p><span class="math">\(F_{n}=\left(a_{k}+b_{k}\right)F_{n-k-1}+a_{k}\left(F_{n-k-2}\right)\)</span></p>
<p>כלומר, <span class="math">\(b_{k+1}\)</span> הוא <span class="math">\(a_{k}\)</span> ואילו <span class="math">\(a_{k+1}\)</span> הוא <span class="math">\(a_{k}+b_{k}=a_{k}+a_{k-1}\)</span> - כלומר, יש לנו כאן את סדרת פיבונאצ'י שוב, רק בסדר הפוך. אנחנו מקבלים את הנוסחה הנפלאה הבאה:</p>
<p><span class="math">\(F_{n}=F_{k+1}F_{n-k}+F_{k}F_{n-k-1}\)</span></p>
<p>שאני מקווה שהיא קצת יותר ברורה עכשיו מאשר אם סתם הייתי מצניח אותה עליכם. מה הנוסחה הזו מלמדת אותנו? שאם <span class="math">\(d\)</span> הוא מחלק משותף של <span class="math">\(F_{n}\)</span> ושל <span class="math">\(F_{k}\)</span> אז הוא גם מחלק את <span class="math">\(F_{k+1}F_{n-k}\)</span>. עכשיו, מכיוון ש-<span class="math">\(d\)</span> מחלק את <span class="math">\(F_{k}\)</span> ואנחנו יודעים ש-<span class="math">\(F_{k}\)</span> זר ל-<span class="math">\(F_{k+1}\)</span> לא ייתכן ש-<span class="math">\(d\)</span> מחלק את <span class="math">\(F_{k+1}\)</span> ולכן הוא בהכרח מחלק את <span class="math">\(F_{n-k}\)</span>. אפשר להמשיך באותו האופן ולקבל ש-<span class="math">\(d\)</span> מחלק גם את <span class="math">\(F_{n-2k}\)</span> וכן הלאה וכן הלאה עד שבסוף מקבלים ש-<span class="math">\(d\)</span> מחלק את <span class="math">\(F_{n\text{ mod }k}\)</span>, כלומר את מספר פיבונאצ'י שהאינדקס שלו מתאים לשארית החלוקה של <span class="math">\(n\)</span> ב-<span class="math">\(k\)</span>.</p>
<p>נסכם: לכל <span class="math">\(n,k\)</span> אפשר לחלק את <span class="math">\(n\)</span> ב-<span class="math">\(k\)</span> ולקבל את התוצאה <span class="math">\(n=qk+r\)</span> כאשר השארית <span class="math">\(r\)</span> מקיימת <span class="math">\(0\le r<k\)</span>. כעת, ממה שראינו לעיל, אם <span class="math">\(d\)</span> הוא מחלק משותף של <span class="math">\(F_{n}\)</span> ושל <span class="math">\(F_{k}\)</span> אז הוא גם מחלק משותף של <span class="math">\(F_{k}\)</span> ושל <span class="math">\(F_{r}\)</span>. עכשיו אפשר להמשיך את זה: לחלק את <span class="math">\(k\)</span> ב-<span class="math">\(r\)</span>, לקבל שארית חדשה, <span class="math">\(d\)</span> יהיה מחלק גם של מספר פיבונאצ'י שמתאים לה, וכדומה. מתי המשחק הזה נעצר? ובכן, אם <span class="math">\(n\)</span> זר ל-<span class="math">\(k\)</span>, המשחק הזה ייעצר רק כשנגיע ל-1, דהיינו נקבל ש-<span class="math">\(d\)</span> הוא מחלק של <span class="math">\(F_{1}=1\)</span> ולכן <span class="math">\(d=1\)</span>. כל זה קצת מסורבל אבל למי שמכיר את המושגים הרלוונטיים אין כאן שום דבר קשה.</p>
<p><strong>חלק חמישי שבו אנחנו מתחילים לספור</strong></p>
<p>בוודאי שמתם לב שאנחנו לאט לאט גולשים לעבר הוכחות יותר ויותר טכניות, שהן הרבה יותר מסובכות מההוכחה המקורית. אז שוב, למה כל זה טוב? כי זה מגניב! ויפה! ומעניין!</p>
<p>הברחתי את כל מי שצריך? יפה, אז בואו נראה הוכחה עוד יותר טכנית, אבל עם רעיון ממש טריוויאלי בבסיסה. הרעיון הוא לספור כמה מספרים <strong>חופשיים מריבועים</strong> יש בין 1 ל-<span class="math">\(n\)</span>. מספר הוא חופשי מריבועים אם הוא לא מתחלק על ידי ריבוע של אף מספר טבעי גדול מ-1. בניסוח שקול, מספר הוא חופשי מריבועים אם כשמפרקים אותו לראשוניים מקבלים מכפלה שבה כל הראשוניים שונים זה מזה. מה שאנחנו הולכים להראות הוא שבין 1 ל-<span class="math">\(n\)</span> יש <strong>לפחות</strong> <span class="math">\(\frac{n}{4}\)</span> מספרים חופשיים מריבועים. בפרט, המסקנה מכך היא שמספרם של המספרים החופשיים מריבועים <strong>איננו חסום</strong>. זה מספיק. למה זה מספיק? כי נניח שהיו לנו רק <span class="math">\(k\)</span> ראשוניים. כמה מספרים חופשיים מריבועים היינו יכולים לבנות בעזרתם? לכל ראשוני היו לנו רק שתי אפשרויות: או שהוא משתתף במכפלה שמגדירה את המספר, או שלא. זה נותן לנו בסך הכל <span class="math">\(2^{k}\)</span> מספרים אפשריים שהם חופשיים מריבועים. עבור <span class="math">\(n\)</span> גדול מספיק, <span class="math">\(2^{k}&lt;\frac{n}{4}\)</span> וזו סתירה.</p>
<p>כדי להוכיח שיש לפחות <span class="math">\(\frac{n}{4}\)</span> מספרים חופשיים מריבועים, בואו נוכיח שיש לכל היותר <span class="math">\(\frac{3}{4}n\)</span> מספרים בין 1 ל-<span class="math">\(n\)</span> שמתחלקים על ידי ריבוע. כמה מספרים מתחלקים על ידי 4 בין 1 ל-<span class="math">\(n\)</span>? זה קל, <span class="math">\(\frac{n}{4}\)</span>. ליתר דיוק, המספר הזה עשוי להיות שבר אז צריך לעגל אותו למטה: <span class="math">\(\left[\frac{n}{4}\right]\)</span>. וכמה מתחלקים על ידי 9? <span class="math">\(\left[\frac{n}{9}\right]\)</span>, וכן הלאה. עכשיו, המספר 36 למשל מתחלק גם על ידי 4 וגם על ידי 36, אז יש סכנה שנספור אותו פעמיים. לכן מה שאנחנו מוצאים יהיה <strong>חסם מלעיל</strong> על מספר המספרים שאינם חופשיים מריבועים ולא המספר המדויק. והנה החסם הזה: <span class="math">\(\sum_{k=2}^{n}\left[\frac{n}{k^{2}}\right]\)</span>.</p>
<p>עכשיו נעשה שרשרת קטנה של תעלולים כדי לקבל חסם טוב על זה:</p>
<p><span class="math">\(\sum_{k=2}^{n}\left[\frac{n}{k^{2}}\right]&lt;n\left(\frac{1}{4}+\sum_{k=3}^{\infty}\frac{1}{k^{2}}\right)\le n\left(\frac{1}{4}+\int_{2}^{\infty}\frac{dt}{t^{2}}\right)=\frac{3}{4}n\)</span></p>
<p>המעבר השני מתקבל מכך שאנחנו מסירים את הערך התחתון, כותבים בצד במפורש את האיבר הראשון בסכום, ומוסיפים עוד איברים חיוביים לסכום. המעבר שאחריו קצת יותר מחוכם, אם כי כנראה טבעי למי שרגילים לאנליזה: הרעיון הוא שאם ניקח סכום רימן לאינטגרל <span class="math">\(\int_{2}^{\infty}\frac{dt}{t^{2}}\)</span> עם החלוקה <span class="math">\(\left[2,3\right],\left[3,4\right],\left[4,5\right],\dots\)</span>, הרי שהסכום באגף שמאל תמיד יהיה קטן או שווה מסכום הרימן הזה, כי הוא מתקבל מכך שבוחרים מכל קטע את הקצה הימני שלו - האיבר שמחזיר את הערך הנמוך ביותר האפשרי של הפונקציה באותו הקטע. המעבר האחרון הוא פשוט חישוב האינטגרל: <span class="math">\(\int_{2}^{\infty}\frac{dt}{t^{2}}=\lim_{n\to\infty}\left[-\frac{1}{t}\right]_{2}^{n}=\lim_{n\to\infty}\left(\frac{1}{2}-\frac{1}{n}\right)=\frac{1}{2}\)</span> .</p>
<p>הנה עוד טיעון ספירה דומה, שמבחינות מסויימות הוא פשוט יותר ומבחינות מסויימות מסובך יותר. נניח שיש לנו רק <span class="math">\(k\)</span> ראשוניים. אז לכל מספר טבעי <span class="math">\(n\)</span> אפשר לכתוב <span class="math">\(n=\prod_{i=1}^{k}p_{i}^{\alpha_{i}}\)</span>. בואו ניקח לוגריתם על בסיס 2 (מה שמסומן <span class="math">\(\lg\)</span>) על שני האגפים, ונקבל <span class="math">\(\lg n=\sum_{i=1}^{k}\alpha_{i}\lg p_{i}\ge\sum_{i=1}^{k}\alpha_{i}\)</span> כשהמעבר האחרון נובע מכך שהראשוני הקטן ביותר הוא 2. במילים אחרות, קיבלנו חסם טריוויאלי על האקספוננטים בפירוק לגורמים של <span class="math">\(n\)</span> - הם לא יכולים להיות גדולים מ-<span class="math">\(\lg n\)</span>.</p>
<p>עכשיו בואו נסתכל על הקטע <span class="math">\(\left[1,N\right]\)</span>. כל מספר בו קטן או שווה ל-<span class="math">\(N\)</span> ולכן האקספוננטים בפירוק לגורמים של <strong>כל</strong> מספר בקטע הזה לא יכולים להיות גדולים מ-<span class="math">\(\lg N\)</span>. על כן, כל מספר בקטע הזה מתקבל מבחירה, עבור כל <span class="math">\(1\le i\le k\)</span>, של אקספוננט שהוא מספר בין 0 ובין <span class="math">\(\lg N\)</span>. לכן יש לנו לכל היותר <span class="math">\(\left(\lg N+1\right)^{k}\)</span> מספרים בקטע. המסקנה היא ש-<span class="math">\(N\le\left(\lg N+1\right)^{k}\)</span> לכל <span class="math">\(N\)</span>. עכשיו נכנס לתמונה שיקול סטנדרטי על כך שפונקציה לינארית ב-<span class="math">\(N\)</span> גדלה מהר יותר מכל פולינום ב-<span class="math">\(\lg N\)</span> ולכן עבור <span class="math">\(N\)</span> גדול דיו אי השוויון הזה הוא בלתי אפשרי.</p>
<p><strong>חלק שישי שבו פתאום נכנסת טופולוגיה לתוך העסק</strong></p>
<p>הנה הוכחה בלתי קשורה בעליל לכל מה שעשינו עד כה, ומסתמכת על תוצאות בסיסיות בטופולוגיה קבוצתית. זו הוכחה די מדהימה לטעמי, ולכן <a href="http://www.gadial.net/2009/03/16/topological_proof_infinity_of_primes/">כבר הקדשתי לה פוסט</a>. כאן אסתפק בלתת קרדיט להלל פורסטנברג שהמציא אותה, ולתאר אותה בקווים כלליים למי שכבר מכיר את המושגים: אנחנו מגדירים טופולוגיה על <span class="math">\(\mathbb{Z}\)</span> עם בסיס שהוא אוסף כל הסדרות החשבוניות. קל להראות שכל קבוצות הבסיס הן סגורות. כעת נביט באיחוד כל הסדרות החשבוניות עם איבר ראשון 0 והפרש <span class="math">\(p\)</span> ראשוני. כל מספר פרט ל-1 ומינוס 1 מתחלק על ידי ראשוני ולכן שייך לאחד מהסדרות הללו. המסקנה היא ש<strong>המשלים</strong> של איחוד כל הסדרות הללו הוא הקבוצה <span class="math">\(\left\{ 1,-1\right\} \)</span>. הקבוצה הזו סופית ולכן לא יכולה להיות פתוחה (כל אברי הבסיס הם קבוצות אינסופיות). ולכן המשלימה שלה לא יכולה להיות סגורה. מה המשלימה? איחוד של קבוצות סגורות. הדרך היחידה שבה האיחוד הזה לא יהיה סגור היא אם האיחוד הוא אינסופי, דהיינו יש אינסוף ראשוניים. וואו וואו וואו.</p>
<p><strong>חלק שביעי שבו אנחנו מגיעים להוכחה העיקרית של אוילר והכיף מתחיל</strong></p>
<p>שמרתי את הטוב ביותר לסוף - ההוכחה של אוילר שמתבססת על פונקציית הזטא של רימן. <a href="http://www.gadial.net/2009/05/17/euler_proof_infinity_of_primes/">יש לי כבר פוסט</a> על ההוכחה הזו ולכן אני ארשה לעצמי קצת לקצר בפרטים, אבל הפעם אני רוצה לעשות משהו שאין שם - להבין למה אוילר בכלל זקוק לפונקציית הזטא. הסיפור ההיסטורי קצת יותר סבוך מזה, ואני לא בטוח שאני מדייק לחלוטין בפרטיו: למיטב הבנתי, אוילר מעולם לא השתמש בפונקציית הזטא בהוכחה שלו (למרות שהוא הכיר אותה וההוכחה מסתמכת על תכונות שלה שהוא הוכיח) וההוכחה מבוססת פונקציית הזטא היא בכלל של קרונקר, מסוף המאה ה-19. אז איך אוילר קשור לעניין? ובכן, ההוכחה של קרונקר היא פשוט ניסוח מודרני וזהיר יותר של ההוכחה המקורית של אוילר, שלא עומדת בקריטריוני הדיוק של המאה ה-19 ואילך (אם כי בתקופתו של אוילר היא לא נחשבה בעייתית) אבל היא ממש מגניבה.</p>
<p>אז בואו נראה קודם כל מה אוילר עשה, ואז נראה איך קרונקר תיקן את הרעיון.</p>
<p>המטרה של אוילר הייתה להוכיח שהמכפלה <span class="math">\(\prod_{p}\frac{p}{p-1}\)</span> שנלקחת על כל הראשוניים היא אינסופית (במונחים מודרניים, "שואפת לאינסוף", אבל תשכחו מזה - בואו נהיה אוילר לרגע ונזניח את הדיוק המתמטי לטובת הרעיון). מן הסתם ינבע מכך שיש אינסוף ראשוניים כי מכפלה סופית של מספרים ממשיים היא סופית. כבר כאן אנחנו רואים את הגאונות - זו גישה שונה לחלוטין מהגישה של אוקלידס.</p>
<p>האופן שבו אוילר מוכיח את זה הוא כך: נניח שאנחנו מכירים את <strong>הטור ההרמוני</strong>, <span class="math">\(1+\frac{1}{2}+\frac{1}{3}+\frac{1}{4}+\dots=\sum_{n=1}^{\infty}\frac{1}{n}\)</span>. בואו נסמן את סכום הטור הזה ב-<span class="math">\(x=\sum_{n=1}^{\infty}\frac{1}{n}\)</span>. האם <span class="math">\(x=137\)</span>? ובכן, לא. אפשר להוכיח (לא אעשה זאת כאן, <a href="http://www.gadial.net/2010/07/25/harmonic_series_converges_to_137/">אבל עשיתי זאת בעבר</a> ושם גם הוסבר עניין ה-137) שה-<span class="math">\(x\)</span> הזה הוא אינסוף. לכן, אומר אוילר, אם נוכיח ש-<span class="math">\(x\cdot\left(\prod_{p}\frac{p}{p-1}\right)^{-1}=1\)</span> בהכרח נובע מכך ש-<span class="math">\(\prod_{p}\frac{p}{p-1}\)</span> אינסופי (כי אם היה סופי, גם ההופכי שלו היה סופי, ומספר סופי כפול אינסוף זה אינסוף).</p>
<p>כדי להגיע לשוויון הזה ל-1, אוילר מבצע מניפולציות משעשעות ביותר על הטור ההרמוני כדי למחוק ממנו איברים. אם <span class="math">\(x=1+\frac{1}{2}+\frac{1}{3}+\frac{1}{4}+\dots\)</span> אז כשנכפול את זה בחצי, נקבל <span class="math">\(\frac{1}{2}x=\frac{1}{2}+\frac{1}{6}+\frac{1}{8}+\dots\)</span> ולכן ההפרש, <span class="math">\(\frac{1}{2}x=x-\frac{1}{2}x=1+\frac{1}{3}+\frac{1}{5}+\dots\)</span> שווה לסכום כל ההופכיים של מספרים אי-זוגיים; נפטרנו מכל הזוגיים.</p>
<p>השלב הבא הוא מן הסתם לחלק את <span class="math">\(\frac{1}{2}x\)</span> ב-3 ולחסר מ-<span class="math">\(\frac{1}{2}x\)</span>, כדי להעלים מהסכום את כל ההופכיים של מספרים שמתחלקים ב-3. מקבלים:</p>
<p><span class="math">\(\frac{1}{2}\left(x-\frac{1}{3}x\right)=\frac{1\cdot2}{2\cdot3}x=1+\frac{1}{5}+\frac{1}{7}+\dots\)</span></p>
<p>הבא בתור יהיה 5, ואחר כך 7, ואחר כך 11... אתם רואים את הרעיון? זה למעשה שימוש יצירתי ב<strong>כברה של ארטוסתנס</strong>, שהיא אלגוריתם שמייצר את כל הראשוניים באופן הבא: מתחילים עם כל הטבעיים שגדולים מ-1. בכל שלב, המספר הראשון שטרם טיפלנו בו הוא ראשוני; מוסיפים אותו לרשימת הראשוניים שלו, ואז מוחקים את כל הכפולות שלו מהרשימה. ואז שוב, המספר הבא שטרם נמחק יהיה ראשוני, ונמחק את הכפולות שלו, וכן הלאה וכן הלאה.</p>
<p>אצל אוילר בסופו של דבר יימחקו כל המספרים באגף ימין שאינם 1, ומה נקבל באגף שמאל? מכפלה של כל הגורמים מהצורה <span class="math">\(\frac{p-1}{p}\)</span> עבור <span class="math">\(p\)</span> ראשוני. כלומר, קיבלנו <span class="math">\(\left(\prod_{p}\frac{p-1}{p}\right)x=1\)</span>, כמבוקש. זה מסיים את ההוכחה, למעט העובדה שביצענו פה המון מניפולציות על טורים מתבדרים שלא הכי ברור איך אפשר להצדיק אותן.</p>
<p>אז הנה מה שקרונקר עושה. קרונקר מסתמך על העובדה שהטור ההרמוני אמנם מתבדר, אבל אם "נזוז טיפה הצידה" נקבל משהו שמתכנס. התוצאה המתמטית הרלוונטית היא זו: הטור <span class="math">\(\sum_{n=1}^{\infty}\frac{1}{n^{s}}\)</span> מתכנס לכל <span class="math">\(s>1\)</span> ומתבדר לכל <span class="math">\(s\le1\)</span>. כלומר, <span class="math">\(s=1\)</span> (המקרה של הטור ההרמוני) הוא בדיוק "על הגבול". לכן אפשר לדבר על פונקציה שמקבלת ערכים ממשיים לכל <span class="math">\(s>1\)</span> ולעבוד עם הפונקציה הזו. נסמן אותה <span class="math">\(\zeta\left(s\right)=\sum_{n=1}^{\infty}\frac{1}{n^{s}}\)</span>. הפונקציה הזו נקראת <strong>פונקציית הזיטא של רימן</strong>, אם כי צריך להיזהר כאן קצת; רימן בא הרבה אחרי אוילר, וכבר אוילר התעסק עם הפונקציה הזו; הגדולה של רימן הייתה בכך שהוא הרחיב את הפונקציה הזו למספרים המרוכבים ועשה בה שימושים מרהיבים שלא אציג כרגע אבל גם הם קשורים למספרים ראשוניים.</p>
<p>אוילר עצמו הוכיח עבור פונקציית הזיטא את הנוסחה שקושרת אותה לראשוניים:</p>
<p><span class="math">\(\zeta\left(s\right)=\prod_{p}\frac{1}{1-p^{-s}}\)</span></p>
<p>כאן אגף שמאל של המשוואה שואף לאינסוף כש-<span class="math">\(s\)</span> שואף ל-1, ולכן גם אגף ימין, כך שמייד ברור שהנוסחה מוכיחה קיום של אינסוף ראשוניים. אם נציב <span class="math">\(s=1\)</span> בגורם <span class="math">\(\frac{1}{1-p^{-s}}\)</span> נקבל <span class="math">\(\frac{1}{1-\frac{1}{p}}=\frac{p}{p-1}\)</span>, כך שבעצם יש לנו פה את ההוכחה המקורית של אוילר בתחפושת. גם ההוכחה של הנוסחה הזו היא בעצם ההוכחה המקורית של אוילר, רק שעכשיו בגלל ש"זזנו קצת" אנחנו עובדים עם סכומים מתכנסים וכל מה שנעשה יהיה חוקי. ניקח <span class="math">\(s>1\)</span>. נסמן <span class="math">\(A=\zeta\left(s\right)=1+\frac{1}{2^{s}}+\frac{1}{3^{s}}+\dots\)</span>. ועכשיו במקום לחלק ב-2 נחלק ב-<span class="math">\(2^{s}\)</span> ונחסיר. נקבל</p>
<p><span class="math">\(A-\frac{1}{2^{s}}A=\left(\frac{2^{s}-1}{2^{s}}\right)A=1+\frac{1}{3^{s}}+\frac{1}{5^{s}}+\dots\)</span></p>
<p>וכמו קודם, בסופו של דבר ניפטר מכל הגורמים באגף ימין למעט 1 ונקבל באגף שמאל את המכפלה</p>
<p><span class="math">\(A\left(\frac{2^{s}-1}{2^{s}}\right)\left(\frac{3^{s}-1}{3^{s}}\right)\cdots=1\)</span></p>
<p>כלומר, את הנוסחה <span class="math">\(A\cdot\prod_{p}\frac{p^{s}-1}{p^{s}}=A\cdot\prod_{p}\left(1-p^{-s}\right)=1\)</span> ומכאן ש-<span class="math">\(A=\prod_{p}\frac{1}{1-p^{s}}\)</span>, כנדרש.</p>
<p>הנקודה הזו היא גם מקום טוב לסיים, למרות שכמובן, השאלות רק מתחילות כאן. להוכיח שיש אינסוף ראשוניים זה נחמד, אבל האתגר האמיתי הוא להבין <strong>כמה ראשוניים בערך יש</strong> בכל קטע נתון. התשובות לשאלה הזו נתגלו כקשורות באופן הדוק לפונקציית הזיטא של רימן; <a href="http://www.gadial.net/2010/02/08/riemann_hypothesis_overview/">כבר הזכרתי את זה בעבר</a> ואני מקווה לפרט על זה בעתיד.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function toggleMobileMenu() {
            const navLinks = document.getElementById('navLinks');
            navLinks.classList.toggle('expanded');
        }
        
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>