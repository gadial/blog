<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>בעקבות השערת הרצף, חלק ו&#39;: הרחבות גנריות - לא מדויק</title>
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-top: 40px;
            padding-top: 30px;
            border-top: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/" class="site-title">לא מדויק</a>
            <div class="nav-links">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <header>
            <h1>בעקבות השערת הרצף, חלק ו&#39;: הרחבות גנריות</h1>
            <div class="post-meta">
                <span class="date">2023-07-28</span>
                
                <span class="categories">
                    | קטגוריות:
                    
                    <a href="/categories/תורת הקבוצות.html">תורת הקבוצות</a>
                    
                </span>
                
                
                <span class="tags">
                    | תגיות:
                    
                    <a href="/tags/השערת הרצף.html">השערת הרצף</a>
                    
                </span>
                
            </div>
        </header>
        
        <article>
            <h2>מבוא</h2>

<p>בפוסט הקודם תיארנו את הרעיון הכללי של שיטת הכפייה של כהן. כדאי להזכיר את המרכיבים העיקריים שבהם נשתמש: יש לנו קבוצה <span class="math">\(\mathcal{M}\)</span> שהיא טרנזיטיבית ובת מניה ומהווה סוג של מודל עבור ZFC, ואנחנו רוצים <strong>להרחיב</strong> אותה כדי שהשערת הרצף תתקיים בה (וגם להרחיב בצורה אחרת שבה השערת הרצף לא מתקיימת). לצורך כך אנחנו לוקחים קבוצה <span class="math">\(P\in\mathcal{M}\)</span> וקוראים לאיברים שלה <strong>תנאי כפייה</strong>, ומתוך קבוצת התנאים הזו אנחנו בוחרים תת-קבוצה <span class="math">\(G\subseteq P\)</span> שמקיימת כמה תכונות מועילות לנו ונקראת <strong>אידאל גנרי</strong>. עכשיו אנחנו רוצים להרחיב את <span class="math">\(\mathcal{M}\)</span> בעזרת האידאל הגנרי הזה ולקבל קבוצה חדשה <span class="math">\(\mathcal{M}\left[G\right]\)</span> שמרחיבה את <span class="math">\(\mathcal{M}\)</span> באופן המבוקש שלנו <strong>ועדיין</strong> מהווה סוג של מודל עבור <span class="math">\(\text{ZFC}\)</span>.</p>
<p>בפוסט הקודם נתתי דוגמא פשוטה מאוד שעוזרת לאינטואיציה: אפשר היה לחשוב על <span class="math">\(P\)</span> בדוגמא הזו כעל <strong>בניות חלקיות</strong> של פונקציה מ-<span class="math">\(\mathbb{N}\)</span> אל <span class="math">\(\left\{ 0,1\right\} \)</span>, כלומר כעל פונקציות מתת-קבוצות סופיות של <span class="math">\(\mathbb{N}\)</span> אל <span class="math">\(\left\{ 0,1\right\} \)</span>. אידאל גנרי היה אוסף ספציפי של בניות חלקיות שלא סותרות זו את זו והוא גדול דיו כך שכאשר נסתכל על האיחוד <span class="math">\(\bigcup G\)</span> נקבל פונקציה מהטבעיים אל <span class="math">\(\left\{ 0,1\right\} \)</span>, ולא סתם פונקציה אלא אחת שלא יכלה להיות ב-<span class="math">\(\mathcal{M}\)</span> מראש (את הכל הוכחתי והסברתי בפירוט בפוסט הקודם). עכשיו, כזכור יש לנו ב-<span class="math">\(\text{ZFC}\)</span> משהו שנקרא <strong>אקסיומת האיחוד</strong> שאומר שאם קבוצה כלשהי קיימת, גם האיחוד של כל אבריה קיים; כלומר, אותה <span class="math">\(G\)</span> שהזכרתי לא יכלה להיות שייכת אל <span class="math">\(\mathcal{M}\)</span> (שימו לב: כל האיברים של <span class="math">\(G\)</span> שייכים ל-<span class="math">\(\mathcal{M}\)</span> אבל זה <strong>ממש לא אומר</strong> שהיא עצמה שייכת ל-<span class="math">\(\mathcal{M}\)</span>, והמטרה בבניית <span class="math">\(\mathcal{M}\left[G\right]\)</span> היא להוסיף את <span class="math">\(G\)</span> אל <span class="math">\(\mathcal{M}\)</span> כך ש-<span class="math">\(\text{ZFC}\)</span> תמשיך להתקיים גם אחרי התוספת הזו.</p>
<p>את הבניה הזו אציג כאן, ואני מזהיר שלמרות שהיא מאוד פשוטה מבחינה פורמלית, היא <strong>לא קלה לעיכול</strong>. אבל מרגע שנשתלט עליה, החלק הקשה מאחורינו.</p>
<h2>שתי אנלוגיות מועילות (או שלא מועילות)</h2>

<p>כשיש הגדרה אבסטרקטית יחסית, לדעתי מועיל לראות אנלוגיות מתחומים אחרים, שבתקווה כבר התרגלנו אל הטירוף שמתחולל בהם. אני אנסה לתת שתי אנלוגיות כאלו כאן, ואני מזהיר מראש שהן לא זהות 1:1 למה שהולך לקרות עכשיו - אבל מן הסתם, זו הסיבה שבגללה מה שהולך לקרות עכשיו הוא מעניין!</p>
<p>הדוגמא הראשונה היא <strong>הרחבה אלגברית</strong> של הרציונליים. נאמר, למשל, שאני לוקח את המספר <span class="math">\(\sqrt[3]{7}\)</span> ומוסיף אותו למספרים הרציונליים ו"סוגר" את התוצאה כדי לקבל שדה, <span class="math">\(\mathbb{Q}\left(\sqrt[3]{7}\right)\)</span>, איך השדה הזה ייראה? הוא יכיל את <span class="math">\(\sqrt[3]{7}\)</span>, ואת המכפלה שלו בעצמו, שהיא <span class="math">\(\sqrt[3]{49}\)</span>, וכשנכפול אותו שוב בעצמו נקבל פשוט 7 שכבר שייך לשדה. לאיברים הללו צריך גם להוסיף את כל מה שאפשר לקבל ממכפלה שלהם באיבר מהשדה, ואת הסכומים של האיברים שמתקבלים כך, ויוצא שהצורה הכללית של איבר בהרחבה האלגברית הזו הוא <span class="math">\(a\sqrt[3]{7}+b\sqrt[3]{49}+c\)</span> כאשר <span class="math">\(a,b,c\in\mathbb{Q}\)</span>.</p>
<p>הכל טוב ויפה, אבל יש כאן בעיה אחת: הדרך הזו תקפה רק אם אנחנו כבר יודעים שהאיבר <span class="math">\(\sqrt[3]{7}\)</span> קיים; אבל מה אם נקודת המבט שלנו היא שאנחנו לא מכירים אותו, ורוצים לבנות את האיבר הזה <strong>מתוך</strong> מה שיש לנו בידיים כרגע, כלומר <span class="math">\(\mathbb{Q}\)</span>? מה שעושים הוא לעבור להתבונן על <strong>חוג הפולינומים</strong> מעל <span class="math">\(\mathbb{Q}\)</span>, החוג <span class="math">\(\mathbb{Q}\left[x\right]\)</span> שכולל את כל האיברים מהצורה <span class="math">\(p_{n}x^{n}+p_{n-1}x^{n-1}+\ldots+p_{1}x+p_{0}\)</span> כאשר ה-<span class="math">\(p\)</span>-ים הם מספרים רציונליים. אפשר כמובן לשאול מה זה ה-<span class="math">\(x\)</span> הזה בכלל, אבל זו סתם <strong>שיטת סימון</strong>; על כל פולינום כזה אפשר לחשוב פשוט בתור סדרה <span class="math">\(\left(p_{0},\ldots,p_{n}\right)\)</span> ואין לנו ספק שהן קיימות. גם בבניה שתכף נציג, אנחנו בונים את אברי <span class="math">\(\mathcal{M}\left[G\right]\)</span> מתוך אברי <span class="math">\(P\)</span> שמסודרים במבנה מסוים (קצת יותר מורכב מאשר סדרה). לאיברים שנבנה באופן הזה נקרא <strong>שמות</strong>-<span class="math">\(P\)</span>.</p>
<p>עכשיו, אחרי שיש לנו את <span class="math">\(\mathbb{Q}\left[x\right]\)</span>, אנחנו <strong>מחלקים אותו</strong> באידאל שנוצר על ידי פולינום, במקרה שלנו <span class="math">\(x^{3}-7\)</span> שהוא הפולינום הקטן ביותר שמאפס את <span class="math">\(\sqrt[3]{7}\)</span>. החלוקה הזו היא תהליך שלוקח את האיברים הכלליים של <span class="math">\(\mathbb{Q}\left[x\right]\)</span> ומפשט אותם (הם הופכים להיות פולינומים ממעלה 2 לכל היותר) תוך כדי זה שהוא מקנה להם מבנה מסוים (פעולת הכפל שלהם תשקף את האופי הספציפי של הפולינום <span class="math">\(x^{3}-7\)</span> שבו חילקנו). גם אצלנו, אנחנו הולכים לקחת את כל האיברים שבנינו באמצעות <span class="math">\(P\)</span> ולבצע עליהם מין תהליך של פישוט שיתבסס על האופי הספציפי של <span class="math">\(G\)</span> שבחרנו - תהליך שבו אנחנו נותנים <strong>ערך</strong> לכל שם-<span class="math">\(P\)</span> שבנינו קודם.</p>
<p>הדוגמא האנלוגית השניה מגיעה מהוכחת משפט השלמות של גדל על לוגיקה מסדר ראשון (<a href="https://gadial.net/2013/02/25/godel_completeness_proof_1/">יש לי פוסט</a> על זה). מאוד בגדול, מה שקורה שם הוא שיש לנו תורה - אוסף של נוסחאות - <span class="math">\(\Phi\)</span> והאוסף הזה הוא עקבי, ואנחנו רוצים להראות שנובע מהעקביות הזו שקיים לתורה הזו מודל - כלומר אובייקט מתמטי שמספק את כל הנוסחאות של <span class="math">\(\Phi\)</span>. זו תעלומה גדולה מאיפה אפשר בכלל לבנות אובייקט כזה, והתשובה היא שעושים תעלול: מרחיבים איכשהו את השפה שלנו כך שיש בה <strong>המון</strong> סימני קבועים (אלו המקבילים של שמות-<span class="math">\(P\)</span> אצלנו) ואז בונים את המודל כך שהעולם שלו מורכב מסימני הקבועים הללו (זה תעלול יפה - האובייקט ה<strong>סינטקטי</strong> של הקבועים הופך להיות מה שמשתמשים בו בפרשנות ה<strong>סמנטית</strong> של הפסוקים) והיחסים של המודל נבחרים בצורה שמתיישבת יפה עם <span class="math">\(\Phi\)</span> - זה דומה לתהליך הפישוט באמצעות <span class="math">\(G\)</span> שדיברתי עליו.</p>
<p>כאמור, שתי האנלוגיות הללו לא מושלמות, והן כמובן חסרות ערך אם לא מכירים את הבניות המתמטיות שתיארתי; אבל אלו האינטואיציות הכי טובות שאני יכול לגייס לפני שאנחנו לוקחים צעד קדימה, אל מה שהיה עבורי הדבר הקשה ביותר לעיכול בכל סדרת הפוסטים הזו.</p>
<h2>שמות ופרשנותם</h2>

<p>הבניה של <span class="math">\(\mathcal{M}\left[G\right]\)</span> מורכבת משני שלבים:</p>
<ul> <li>בניית אוסף אובייקטים שנקראים <strong>שמות</strong>-<span class="math">\(P\)</span> שנוצרים במסגרת <span class="math">\(\mathcal{M}\)</span> באמצעות <span class="math">\(P\)</span>.</li>


<li>בניית <span class="math">\(\mathcal{M}\left[G\right]\)</span> על ידי מתן <strong>ערך</strong> לכל שם-<span class="math">\(P\)</span> באמצעות <span class="math">\(G\)</span>.</li>

</ul>

<p>ההגדרה היא רקורסיבית: שם-<span class="math">\(P\)</span> הולך להיות קבוצה של זוגות <span class="math">\(\left(\sigma,p\right)\)</span> כך ש-<span class="math">\(\sigma\)</span> הוא שם-<span class="math">\(P\)</span> פשוט יותר ו-<span class="math">\(p\in P\)</span> הוא "תגית" שמוצמדת אל <span class="math">\(\sigma\)</span>. כשנותנים לשם <span class="math">\(P\)</span> ערך זה נעשה רקורסיבית, על ידי לקיחת קבוצת ה-<span class="math">\(\sigma\)</span>-ות שבתוך השם שתויגו על ידי איברים מ-<span class="math">\(G\)</span>, והחלפה שלהן בערך ש-<span class="math">\(G\)</span> נותן להן.</p>
<p>כרגיל בהגדרות רקורסיביות, כדי שזה יעבוד צריכה להיות מין היררכייה על האיברים שעובדים איתם: שם-<span class="math">\(P\)</span> חייב להיבנות משמות פשוטים יותר. לכן ההגדרה שלנו תכלול בתוכה את יצירת ההיררכייה הזו.</p>
<p>עכשיו, בואו נראה פורמלית את שני השלבים הללו. זה די קצר:</p>
<p>אנחנו מגדירים סדרה <strong>טרנספיניטית</strong> של קבוצות <span class="math">\(N_{0},N_{1},\ldots,N_{\alpha},\ldots\)</span> כך שיש לנו קבוצה <span class="math">\(N_{\alpha}\)</span> לכל סודר <span class="math">\(\alpha\in\mathcal{M}\)</span>. אברי הקבוצות הללו נקראים כולם שמות-<span class="math">\(P\)</span> (או בקיצור, <strong>שמות</strong>), ועבור שם <span class="math">\(\tau\)</span> <strong>הדרגה </strong>שלו היא הסודר <span class="math">\(\alpha\)</span> המינימלי כך ש-<span class="math">\(\tau\in N_{\alpha}\)</span>.</p>
<p>כל קבוצה <span class="math">\(N_{\alpha}\)</span> מוגדרת באופן רקורסיבי. אברי <span class="math">\(N_{\alpha}\)</span> הם כל הקבוצות <span class="math">\(\tau\in\mathcal{M}\)</span> כך ש:</p>
<ol> <li>אברי <span class="math">\(\tau\)</span> הם זוגות סדורים מהצורה <span class="math">\(\left(\sigma,p\right)\)</span> כך ש-<span class="math">\(p\in P\)</span> ואילו <span class="math">\(\sigma\in N_{\beta}\)</span> עבור <span class="math">\(\beta<\alpha\)</span>.</li>


<li>אם <span class="math">\(q\)</span> הוא הרחבה של <span class="math">\(p\)</span> וגם <span class="math">\(\left(\sigma,p\right)\in\tau\)</span> אז <span class="math">\(\left(\sigma,q\right)\in\tau\)</span>.</li>

</ol>

<p>שלב ב': לכל שם <span class="math">\(\tau\)</span> אנו מגדירים את <strong>הערך</strong> שלו, <span class="math">\(\tau^{G}\)</span>, ברקורסיה על הדרגה של <span class="math">\(\tau\)</span>:</p>
<p><span class="math">\(\tau^{G}=\left\{ \sigma^{G}\ |\ \exists p\in G:\left(\sigma,p\right)\in\tau\right\} \)</span></p>
<p>וכעת מגדירים</p>
<p><span class="math">\(\mathcal{M}\left[G\right]=\left\{ \tau^{G}\ |\ \tau\in\bigcup N_{\alpha}\right\} \)</span></p>
<p>זה הכל! זו ההגדרה המפחידה שכל כך התלוננתי עליה! אם היא ברורה לכם, יופי! לי היא בכלל לא הייתה ברורה! אני יוצא מנקודת הנחה שגם לכם היא לא כזו ברורה, אז בואו ננסה להסביר אותה.</p>
<p>נתחיל עם ההגדרה של שמות-<span class="math">\(P\)</span>. כמו כל הגדרה רקורסיבית, קשה להבין מה הולך בה אם קשה להבין מאיפה זה מתחיל בכלל, אז בואו נראה מה קורה בשלבים הראשונים. ראשית, <span class="math">\(N_{0}\)</span>. אם <span class="math">\(\tau\in N_{0}\)</span>, זה אומר שכל אברי <span class="math">\(\tau\)</span> הם מהצורה <span class="math">\(\left(\sigma,p\right)\)</span> כך ש-<span class="math">\(\sigma\in N_{\beta}\)</span> שעבורו <span class="math">\(\beta<0\)</span>... אין דבר כזה. אז אין שום דבר שיכול להיות איבר של <span class="math">\(\tau\)</span>. זה אומר ש-<span class="math">\(\tau=\emptyset\)</span>. השם היחיד מדרגה 0 הוא פשוט הקבוצה הריקה: <span class="math">\(N_{0}=\left\{ \emptyset\right\} \)</span>.</p>
<p>למרבה המזל, ב-<span class="math">\(N_{1}\)</span> כבר יש דברים מעניינים הרבה יותר. לכל שם ששייך ל-<span class="math">\(N_{1}\)</span> יש הרבה איברים פוטנציאליים אפשריים: כל זוג מהצורה <span class="math">\(\left(\sigma,p\right)\)</span> כך ש-<span class="math">\(\sigma\in N_{0}\)</span> ו-<span class="math">\(p\in P\)</span>. מכיוון ש-<span class="math">\(N_{0}=\left\{ \emptyset\right\} \)</span>, אנחנו מדברים רק על איברים מהצורה <span class="math">\(\left(\emptyset,p\right)\)</span>, אבל גם כאלו יכולים להיות לא מעט, ואנחנו לוקחים את כל הקבוצות של איברים מהצורה הזו - <strong>כל עוד</strong> הן שייכות ל-<span class="math">\(\mathcal{M}\)</span>. חשוב להדגיש את זה: אנחנו כל הזמן עובדים במסגרת <span class="math">\(\mathcal{M}\)</span> כשאנחנו בונים שמות. הפעולה שתחריג אותנו ותוציא אותנו החוצה תהיה שלב השמת הערכים בהתאם ל-<span class="math">\(G\)</span>.</p>
<p>איך נראה איבר של <span class="math">\(N_{2}\)</span>? כאן אנחנו כבר נתקלים בדברים מסובכים למדי. עבור <span class="math">\(\tau\in N_{2}\)</span> יש לנו קבוצה שכל איבר של הוא מהצורה <span class="math">\(\left(\sigma,p\right)\)</span> עבור <span class="math">\(\sigma\in N_{1}\)</span> או <span class="math">\(\sigma\in N_{0}\)</span>. אם <span class="math">\(\sigma\in N_{0}\)</span> אנחנו יודעים שהזוג הוא <span class="math">\(\left(\emptyset,p\right)\)</span> אבל אם הוא ב-<span class="math">\(N_{1}\)</span> הוא כבר יכול להיות הרבה דברים. למשל <span class="math">\(\left(\left\{ \left(\emptyset,p_{1}\right)\right\} ,p\right)\)</span>; או למשל <span class="math">\(\left(\left\{ \left(\emptyset,p_{1}\right),\left(\emptyset,p_{2}\right)\right\} ,p\right)\)</span>; או אפילו אולי <span class="math">\(\left(\left\{ \left(\emptyset,p_{1}\right),\left(\emptyset,p_{2}\right),\ldots\right\} ,p\right)\)</span> עבור <span class="math">\(\sigma\)</span> אינסופית שמכילה את כל ה-<span class="math">\(P\)</span>-ים. בקיצור, יש כאן הרבה גמישות וחופש בחירה, אבל בסופו של דבר כשמסתכלים על כל <span class="math">\(\tau\)</span> כזה רואים המון זוגות סדורים, בקינונים שונים ומשונים, כך שלכל איבר מסובך <span class="math">\(\sigma\)</span> מתלווה איזו תווית פשוטה <span class="math">\(p\)</span>. כאמור, אני אתייחס אל <span class="math">\(p\)</span> בתור <strong>תיוג</strong> פה ושם מכאן והלאה; זה סתם שם לא פורמלי שעוזר לאינטואיציה שלי.</p>
<p>כדי להבין מה קורה עכשיו, כדאי להיזכר באקסיומת ההפרדה. אקסיומת ההפרדה היא הדרך שלנו לקחת קבוצה גדולה <span class="math">\(A\)</span> אבל אולי לא הכי מורכבת בעולם, ובעזרת קריטריון <span class="math">\(\psi\)</span> כלשהו לבנות מתוכה קבוצה מעניינת יותר: <span class="math">\(\left\{ a\in A\ |\ \psi\left(a\right)=\text{T}\right\} \)</span>. הקבוצה המעניינת היא <strong>קטנה יותר</strong> מ-<span class="math">\(A\)</span> במובן זה שיש בה פחות איברים, אבל המבנה שלה עשוי להיות הרבה יותר מורכב. כך גם אצלנו - הרעיון עכשיו הוא לקחת את השם <span class="math">\(\tau\)</span> ו"לסנן" ממנו את כל הדברים שלא מתוייגים בעזרת אברי <span class="math">\(G\)</span>, כדי לקבל קבוצות עם מבנה מעניין שלא נכללו ב-<span class="math">\(\mathcal{M}\)</span> עצמה (כאן אנחנו רואים יתרון של השימוש בשם <strong>מסנן</strong> כדי לתאר את <span class="math">\(G\)</span> - שימוש שהוא כאמור נפוץ בספרות, יחד עם היפוך טרמינולוגי מסוים, והעדפתי להימנע ממנו).</p>
<p>בואו נסתכל כעת שוב על השמת הערך ל-<span class="math">\(\tau\)</span>:</p>
<p><span class="math">\(\tau^{G}=\left\{ \sigma^{G}\ |\ \exists p\in G:\left(\sigma,p\right)\in\tau\right\} \)</span></p>
<p>אנחנו בעצם עושים כאן שני דברים: ראשית, אנחנו מסננים מ-<span class="math">\(\tau\)</span> החוצה את כל האיברים <span class="math">\(\left(\sigma,p\right)\)</span> כך ש-<span class="math">\(p\notin G\)</span>. אחרי שלב הסינון הזה התגית שמחוברת ל-<span class="math">\(\sigma\)</span> ששרדו היא "מיותרת" כי את הסינון עבורם כבר עשינו. אז אנחנו נפטרים מהתגית, נשארים רק עם <span class="math">\(\sigma\)</span>, ואז באופן רקורסיבי אנחנו נותנים ל-<span class="math">\(\sigma\)</span> הזה ערך בעזרת <span class="math">\(G\)</span> ומקבלים את <span class="math">\(\sigma^{G}\)</span> שהוא מה שהולך להיכנס לגרסה הסופית של <span class="math">\(\tau^{G}\)</span>.</p>
<p>בשביל שההגדרה הזו תעבור, אני צריך שהדרגה של <span class="math">\(\sigma\)</span> תהיה קטנה מהדרגה של <span class="math">\(\tau\)</span>, כך שאפשר יהיה להניח באינדוקציה שכשאני בא לתת ערך ל-<span class="math">\(\tau\)</span> הערך של <span class="math">\(\sigma^{G}\)</span> כבר נקבע. אבל זה ברור: נסתכל על ה-<span class="math">\(\alpha\)</span> המינימלי כך ש-<span class="math">\(\tau\in N_{\alpha}\)</span>. על פי ההגדרה, אברי <span class="math">\(\tau\)</span> הם <span class="math">\(\left(\sigma,p\right)\)</span> כך שכל <span class="math">\(\sigma\in N_{\beta}\)</span> כך ש-<span class="math">\(\beta<\alpha\)</span>, ובפרט הדרגה של <span class="math">\(\sigma\)</span> היא לכל היותר <span class="math">\(\beta\)</span>, כך שההגדרה עובדת.</p>
<h2>אבל מה בעצם קיבלנו?</h2>

<p>בואו נניח שהבנו בערך איך ההגדרה עובדת. עדיין לא ברור הדבר המרכזי - מה זה בעצם <span class="math">\(\mathcal{M}\left[G\right]\)</span> הזה? ובכן, זו קבוצה; קבוצה שנבנית מתוך האיברים של <span class="math">\(\mathcal{M}\)</span> אבל עם תת-קבוצות חדשות שלא היו שם קודם. בפרט, <span class="math">\(\mathcal{M\subseteq}\mathcal{M}\left[G\right]\)</span> וגם <span class="math">\(G\in\mathcal{M}\left[G\right]\)</span>. ואני רוצה שיהיה ברור, כי האנלוגיות שנתתי קודם אולי יוצרות רושם שגוי בנקודה הזו - כשאני אומר <span class="math">\(\mathcal{M\subseteq}\mathcal{M}\left[G\right]\)</span> אני לא מתכוון שיש איזה עותק איזומורפי של <span class="math">\(\mathcal{M}\)</span> בתוך <span class="math">\(\mathcal{M}\left[G\right]\)</span> או משהו. אני מתכוון שכל האיברים של <span class="math">\(\mathcal{M}\)</span> נמצאים כמות שהם בתוך <span class="math">\(\mathcal{M}\left[G\right]\)</span>. וגם לא קשה לראות את זה.</p>
<p>בתור שלב ראשון, אני רוצה להראות שלכל <span class="math">\(x\in\mathcal{M}\)</span> יש שם כלשהו <span class="math">\(\sigma\)</span> כך שכאשר מבצעים את ההשמה <span class="math">\(\sigma^{G}\)</span> מקבלים <span class="math">\(x=\sigma^{G}\)</span>. אני אסמן את השם שמחזיר כך את <span class="math">\(x\)</span> בתור <span class="math">\(\check{x}\)</span>. הדרך שבה אני רוצה להוכיח את קיום את כל ה-<span class="math">\(\check{x}\)</span>-ים הללו היא באינדוקציה על-סופית, וכאן אני משתמש במושג של <strong>ההיררכייה המצטברת</strong> <a href="https://gadial.net/2023/01/18/classes_and_transfinite/">שהצגתי בפוסט</a> על אינדוקציה ורקורסיה על-סופיות. גם אם לא זוכרים מה אמרתי שם, לא נורא; בפועל מה שאני משתמש בו הוא שאני יכול להניח, כשאני בא להוכיח משהו על <span class="math">\(x\)</span>, שאותו משהו כבר הוכח לכל האיברים של <span class="math">\(x\)</span>.</p>
<p>אוקיי, אז בואו ניקח <span class="math">\(x\in\mathcal{M}\)</span> כלשהו. מה יהיה השם <span class="math">\(\check{x}\)</span> שמתאים לו? האינטואיציה אומרת - מכיוון ש-<span class="math">\(x\)</span> כבר שייך ל-<span class="math">\(\mathcal{M}\)</span> ו-<span class="math">\(\mathcal{M}\)</span> טרנזיטיבית, גם כל האיברים של <span class="math">\(x\)</span> כבר שייכים ל-<span class="math">\(\mathcal{M}\)</span> ולכן אפשר להניח באינדוקציה שיש להם שמות שמתאימים להם; כל מה שנשאר לעשות הוא לוודא שהשמות הללו לא מושמדים כשאנחנו מכניסים את <span class="math">\(G\)</span> לתמונה, אז פשוט נתייג שם כזה עם כל <span class="math">\(p\in P\)</span> אפשרי:</p>
<p><span class="math">\(\check{x}=\left\{ \left(\left(\check{y},p\right)\ |\ y\in x\wedge p\in P\right)\right\} \)</span></p>
<p>האם <span class="math">\(\check{x}\)</span> הוא בכלל שם חוקי? ובכן, שם צריך לקיים שתי דרישות. ראשית, שכל אבריו יהיו מהצורה <span class="math">\(\left(\sigma,p\right)\)</span> כאשר <span class="math">\(\sigma\)</span> הוא בעצמו שם - זה בהחלט מתקיים על פי ההגדרה. שנית, צריך להתקיים שאם <span class="math">\(q\)</span> הוא הרחבה של <span class="math">\(p\)</span> וגם <span class="math">\(\left(\sigma,p\right)\in\tau\)</span> אז <span class="math">\(\left(\sigma,q\right)\in\tau\)</span>. כמובן שגם זה מתקיים כי לכל <span class="math">\(\check{y}\)</span> לקחנו את <strong>כל</strong> האיברים מהצורה <span class="math">\(\left(\check{y},p\right)\)</span> לכל <span class="math">\(p\in P\)</span> כולל <span class="math">\(q\)</span>.</p>
<p>אז זה שם חוקי, אבל לא מספיק לקיים את הקריטריונים, גם צריך שיתקיים <span class="math">\(\check{x}\in\mathcal{M}\)</span> (זוכרות? כל השמות הם איברים של <span class="math">\(\mathcal{M}\)</span>; זו ההשמה לתוכם שיוצרת דברים שאינם ב-<span class="math">\(\mathcal{M}\)</span>). אם אנחנו מניחים באינדוקציה ש-<span class="math">\(\check{y}\in\mathcal{M}\)</span> אז אנחנו מסודרים בזכות זה ש-<span class="math">\(\mathcal{M}\)</span> מקיימת את <span class="math">\(\text{ZFC}\)</span>: בעזרת הפרדה על הקבוצה <span class="math">\(\mathcal{M}\)</span> אנחנו בונים את הקבוצה <span class="math">\(A=\left\{ \check{y}\in\mathcal{M}\ |\ y\in x\right\} \)</span>, ואז <span class="math">\(\check{x}=A\times P\)</span> - ומכפלה קרטזית של שתי קבוצות ששייכות ל-<span class="math">\(\mathcal{M}\)</span> שייכת בעצמה ל-<span class="math">\(\mathcal{M}\)</span> כי אפשר לבנות מכפלה קרטזית בעזרת ZFC.</p>
<p>עכשיו, מה קורה בשלב השמת הערך? <span class="math">\(\check{x}^{G}=\left\{ \check{y}^{G}\ |\ \exists p\in G:\left(\check{y},p\right)\in\dot{x}\right\} =\left\{ \check{y}^{G}\ |\ y\in x\right\} \)</span> כשהמעבר השני נובע מכך ש-<span class="math">\(G\)</span> לא מפלטר שום דבר כי בנינו את <span class="math">\(\check{x}\)</span> כך שכל איבר שלו יופיע עם כל התיוגים האפשריים ובפרט כאלו ששייכים אל <span class="math">\(G\)</span>. כעת, נניח באינדוקציה שכבר ראינו <span class="math">\(\check{y}^{G}=y\)</span> ונקבל <span class="math">\(\check{x}^{G}=\left\{ \check{y}^{G}\ |\ y\in x\right\} =\left\{ y\ |\ y\in x\right\} =x\)</span>, כפי שרצינו. אז אנחנו רואים ש-<span class="math">\(\mathcal{M}\subseteq\mathcal{M}\left[G\right]\)</span> בצורה פשוטה למדי.</p>
<p>עכשיו בואו נראה שגם יצרנו משהו חדש: ש-<span class="math">\(G\in\mathcal{M}\left[G\right]\)</span>. מי יהיה השם שמתאים ל-<span class="math">\(G\)</span>? כבר ראינו שלכל <span class="math">\(x\in\mathcal{M}\)</span> יש שם <span class="math">\(\check{x}\)</span> שנותן אותו; בפרט לכל <span class="math">\(p\in P\)</span> מתקיים <span class="math">\(p\in\mathcal{M}\)</span> אז לכל <span class="math">\(p\)</span> כזה יש שם <span class="math">\(\check{p}\)</span> מתאים. אז נגדיר:</p>
<p><span class="math">\(\Gamma=\left\{ \left(\check{p},q\right)\ |\ p,q\in P\wedge p\subseteq q\right\} \)</span></p>
<p>כלומר, לכל שם <span class="math">\(\check{p}\)</span> שכבר יצרנו, אנחנו מתייגים אותו עם כל ה-<span class="math">\(q\)</span>-ים שהם הרחבות של <span class="math">\(p\)</span>. למה אני קורא לזה <span class="math">\(\Gamma\)</span> ולא, נאמר, <span class="math">\(\check{G}\)</span>? ובכן, כי הבניה הזו לא נובעת מ-<span class="math">\(G\)</span> בשום צורה; <span class="math">\(G\)</span> יצוץ רק בשלב השמת הערכים. אם היינו עובדים עם אידאל גנרי אחר, בשלב השמת הערכים <span class="math">\(\Gamma\)</span> הייתה הופכת אליו.</p>
<p>למה הגדרנו את זה ככה? ובכן, ההגדרה הכי פשוטה היא <span class="math">\(\Gamma=\left\{ \left(\check{p},p\right)\ |\ p\in P\right\} \)</span>. עם ההגדרה הזו, ברור ש-<span class="math">\(\Gamma^{G}=\left\{ \check{p}^{G}\ |\ p\in G\right\} =\left\{ p\ |\ p\in G\right\} =G\)</span> כי כבר ראינו ש-<span class="math">\(\check{p}^{G}=p\)</span> (זה נכון לכל איבר של <span class="math">\(\mathcal{M}\)</span>) ובעצם פשוט סיננו החוצה את האיברים של <span class="math">\(P\)</span> שאינם ב-<span class="math">\(G\)</span>. אבל הגדרתי עם ה-<span class="math">\(q\)</span> כדי לשמור על כך שהתכונה השניה של שמות-<span class="math">\(P\)</span> תתקיים. זה לא יכול להכניס ל-<span class="math">\(\Gamma^{G}\)</span> איברים שאינם ב-<span class="math">\(G\)</span>, כי <span class="math">\(G\)</span> היא אידאל, ואידאלים הם בעלי תכונת סגירות כלפי מטה: אם <span class="math">\(q\in G\)</span> ו-<span class="math">\(p\subseteq q\)</span> אז גם <span class="math">\(p\in G\)</span>. לכן אם <span class="math">\(p\in\Gamma^{G}\)</span>, כלומר אם קיים <span class="math">\(q\in G\)</span> כך ש-<span class="math">\(\left(\check{p},q\right)\in\Gamma\)</span>, אז על פי הגדרת <span class="math">\(\Gamma\)</span> מתקיים <span class="math">\(p\subseteq q\)</span> ולכן <span class="math">\(p\in G\)</span>.</p>
<p>האם סיימנו? הו לא, אנחנו רק מתחילים!</p>
<h2>עולם חדש מופלא</h2>

<p>מה שעשינו עד כה היה לבנות מ-<span class="math">\(\mathcal{M}\)</span> ו-<span class="math">\(G\)</span> את <span class="math">\(\mathcal{M}\left[G\right]\)</span>, שהיא קבוצה שמכילה את <span class="math">\(\mathcal{M}\)</span> ואת <span class="math">\(G\)</span>. אבל כדי שהבניה הזו תועיל לנו, צריך ש-<span class="math">\(\mathcal{M}\left[G\right]\)</span> תקיים את התכונות היפות ש-<span class="math">\(\mathcal{M}\)</span> קיימה; היא הייתה קבוצה טרנזיטיבית בת מניה שקיימה את כל אקסיומות ZFC. נצטרך להראות שהכל עובד גם ב-<span class="math">\(\mathcal{M}\left[G\right]\)</span>. חלק מזה יהיה קל, וחלק... לא קל.</p>
<p>להוכיח ש-<span class="math">\(\mathcal{M}\left[G\right]\)</span> היא טרנזיטיבית ובת מניה זה קל. בשביל החלק של בת מניה, שימו לב ש-<span class="math">\(\mathcal{M}\left[G\right]\)</span> נוצרת ממתן ערך לכל שמות ה-<span class="math">\(P\)</span> מעל <span class="math">\(\mathcal{M}\)</span>, כך שאם יש מספר בן מניה של שמות-<span class="math">\(P\)</span> גם <span class="math">\(\mathcal{M}\left[G\right]\)</span> תהיה בת מניה, אבל שמות-<span class="math">\(P\)</span> מלכתחילה <strong>הוגדרו</strong> בתור איברים של <span class="math">\(\mathcal{M}\)</span> שמקיימים תכונות מסוימות, אז בוודאי שאם <span class="math">\(\mathcal{M}\)</span> בת מניה גם הם בני מניה.</p>
<p>כדי לראות ש-<span class="math">\(\mathcal{M}\left[G\right]\)</span> טרנזיטיבית, בואו ניקח איבר שלה, <span class="math">\(\tau^{G}\in\mathcal{M}\left[G\right]\)</span>. מי האיברים של <span class="math">\(\tau^{G}\)</span>? בואו נפתח שוב את ההגדרה:</p>
<p><span class="math">\(\tau^{G}=\left\{ \sigma^{G}\ |\ \exists p\in G:\left(\sigma,p\right)\in\tau\right\} \)</span></p>
<p>ניקח <span class="math">\(\sigma^{G}\)</span> שכזה: הוא עצמו מתן ערך לשם-<span class="math">\(P\)</span> <span class="math">\(\sigma\)</span>, ולכן על פי הגדרה, <span class="math">\(\sigma^{G}\in\mathcal{M}\left[G\right]\)</span>, אז גם עניין הטרנזיטיביות היה קל. נשארה רק ZFC על שלל האקסיומות שלה. אפשר לחלק את האקסיומות לשני סוגים: אלו שממש קל להראות שמתקיימות גם ב-<span class="math">\(\mathcal{M}\left[G\right]\)</span>, ואלו שנצטרך עבודת הכנה בדמות משפט מהותי מאוד על האופי של <span class="math">\(\mathcal{M}\left[G\right]\)</span> לפני שנוכל להוכיח. אז נתחיל ממה שממש קל: אקסיומות ההיקפיות, הזיווג, האיחוד, האינסוף והיסוד (מה שמשאיר לנו את קבוצת החזקה, ההפרדה, ההחלפה והבחירה).</p>
<p>על אקסיומת היסוד אין מה לדבר בכלל: כל איבר של <span class="math">\(\mathcal{M}\left[G\right]\)</span> הוא קבוצה, כלומר מקיים את אקסיומות ZFC בגרסה הלא יחסית שלהן, ולכן מקיים את אקסיומת היסוד. זה עשוי להישמע טריוויאלי למדי, למה אי אפשר להשתמש באותו טיעון כדי להראות שהיקפיות מתקיימת, למשל? כי כזכור, היקפיות אומרת ששתי קבוצות <span class="math">\(A,B\)</span> הן שוות אם ורק אם לכל <span class="math">\(x\)</span>, <span class="math">\(x\in A\)</span> אם ורק אם <span class="math">\(x\in B\)</span>, אבל כשאנחנו עוברים לדבר על הגרסה היחסית, <span class="math">\(x\)</span> הוא לא איבר <strong>כלשהו</strong> אלא רק של העולם שאנחנו מדברים עליו, במקרה הנוכחי <span class="math">\(\mathcal{M}\left[G\right]\)</span>. למרבה המזל, העולם הספציפי הזה הוא טרנזיטיבי, כפי שכבר ראינו, אז אם <span class="math">\(A\in\mathcal{M}\left[G\right]\)</span> ואם <span class="math">\(x\in A\)</span> אז בפרט <span class="math">\(x\in\mathcal{M}\left[G\right]\)</span> ולכן הוא משתתף בהגדרה של היקפיות - ואנחנו מקבלים שהיקפיות פירושה "שתי קבוצות שוות אם יש להן בדיוק את אותם איברים" גם בהקשר הצר של <span class="math">\(\mathcal{M}\left[G\right]\)</span>.</p>
<p>אקסיומת האינסוף נובעת מכך ש-<span class="math">\(\mathcal{M}\)</span> מקיימת אותה ו-<span class="math">\(\mathcal{M}\subseteq\mathcal{M}\left[G\right]\)</span>, כפי שכבר ראינו.</p>
<p>אקסיומת הזיווג מתחילה להיות טריקית. אנחנו לוקחים <span class="math">\(\tau_{1}^{G},\tau_{2}^{G}\in\mathcal{M}\left[G\right]\)</span> והמטרה שלנו היא להראות שגם <span class="math">\(\left\{ \tau_{1}^{G},\tau_{2}^{G}\right\} \in\mathcal{M}\left[G\right]\)</span>, כלומר ממש צריך לעבוד קצת עם הידיים ולבנות משהו. אבל טיפה חשיבה וקל לראות מה המשהו. נגדיר שם-<span class="math">\(P\)</span> באופן הבא:</p>
<p><span class="math">\(\tau_{\left\{ 1,2\right\} }=\left\{ \left(\sigma,p\right)\ |\left(\sigma=\tau_{1}\vee\sigma=\tau_{2}\right)\wedge p\in P\right\} \)</span></p>
<p>כלומר, <span class="math">\(\tau_{\left\{ 1,2\right\} }\)</span> פשוט מכיל את השמות <span class="math">\(\tau_{1},\tau_{2}\)</span> כשהם מתוייגים על ידי כל אברי <span class="math">\(P\)</span>, ולכן ברור ש-<span class="math">\(\tau_{\left\{ 1,2\right\} }^{G}=\left\{ \tau_{1}^{G},\tau_{2}^{G}\right\} \)</span>. ברור גם ש-<span class="math">\(\tau_{\left\{ 1,2\right\} }\)</span> הוא שם-<span class="math">\(P\)</span> חוקי על פי ההגדרה, בזכות זה שהתיוגים נלקחים מכל <span class="math">\(P\)</span>. מה שקצת פחות ברור הוא למה <span class="math">\(\tau_{\left\{ 1,2\right\} }\in\mathcal{M}\)</span> בכלל, אבל זה נובע מכך ש-<span class="math">\(\mathcal{M}\)</span> מקיימת את ZFC. הרי <span class="math">\(\tau_{\left\{ 1,2\right\} }=\left\{ \tau_{1}\right\} \times P\cup\left\{ \tau_{2}\right\} \times P\)</span> ואת הבניה הזו קל לבצע במסגרת ZFC.</p>
<p>נשארה לנו האקסיומה הקשה ביותר מבין אלו הקלות: איחוד. זה "קשה" בעיקר כי כשיש לנו איחוד צריך לדבר על איבר-של-איבר-של-איבר של משהו. אנחנו לוקחים איבר של <span class="math">\(\mathcal{M}\left[G\right]\)</span> וצריכים להראות שיש ב-<span class="math">\(\mathcal{M}\left[G\right]\)</span> קבוצה שהאיברים שלה הם כל האיבר-של-איבר של אותו איבר של <span class="math">\(\mathcal{M}\left[G\right]\)</span> שהתחלנו ממנו.</p>
<p>ובכן, איבר כללי של <span class="math">\(\mathcal{M}\left[G\right]\)</span> הוא מהצורה <span class="math">\(\tau^{G}\)</span> עבור שם-<span class="math">\(P\)</span> כלשהו <span class="math">\(\tau\)</span>. האיברים של <span class="math">\(\tau^{G}\)</span> הזה הם, על פי הגדרה, כל מני <span class="math">\(\sigma^{G}\)</span>-ים כך ש-<span class="math">\(\left(\sigma,p\right)\in\tau\)</span> עבור <span class="math">\(p\in G\)</span>. מה שאנחנו צריכים להראות הוא קבוצה ב-<span class="math">\(\mathcal{M}\left[G\right]\)</span> שהאיברים שלה הם אותם איברים של כל ה-<span class="math">\(\sigma^{G}\)</span> הללו. כלומר, הם איברים מהצורה <span class="math">\(\upsilon^{G}\)</span> כך ש-<span class="math">\(\left(\upsilon,q\right)\in\sigma\)</span> עבור <span class="math">\(q\in G\)</span> כלשהו.</p>
<p>עכשיו, מכיוון שאיבר כללי של <span class="math">\(\mathcal{M}\left[G\right]\)</span> נבנה על ידי לקיחת שם-<span class="math">\(P\)</span> ואז מתן ערך עבורו, אנחנו בעצם צריכים להגדיר שם-<span class="math">\(P\)</span> שיתורגם אל הקבוצה הזו. בואו נסמן אותו ב-<span class="math">\(\overline{\tau}\)</span> כדי שיהיה ברור הקשר ל-<span class="math">\(\tau\)</span> המקורי. הנה נסיון לתת הגדרה על בסיס הפסקה הקודמת:</p>
<p><span class="math">\(\overline{\tau}=\left\{ \left(\upsilon,q\right)\ |\ \exists\left(\sigma,p\right):\left(\left(\upsilon,q\right)\in\sigma\wedge\left(\sigma,p\right)\in\tau\right)\right\} \)</span></p>
<p>הבעיה היא שההגדרה הזו לא תעבוד. היא לא תעבוד בגלל בעיה עדינה, כמו שקורה המון בהוכחות כאן. דווקא בגלל זה אני רוצה שנתחיל את ההוכחה ונראה איפה אנחנו נתקעים.</p>
<p>ובכן, להוכחה יש שני כיוונים, וכשכתבתי את ההגדרה של <span class="math">\(\overline{\tau}\)</span> חשבתי רק על אחד מהם - על לקחת איבר של <span class="math">\(\bigcup\tau^{G}\)</span> ולהראות שהוא שייך ל-<span class="math">\(\overline{\tau}^{G}\)</span>. אז בואו נתחיל מלנסות את הכיוון השני דווקא: ניקח איבר של <span class="math">\(\overline{\tau}^{G}\)</span> וננסה להראות שהוא שייך אל <span class="math">\(\bigcup\tau^{G}\)</span>.</p>
<p>ובכן, יהא <span class="math">\(\upsilon^{G}\in\overline{\tau}^{G}\)</span> כלשהו (מנין לי שהצורה של איבר כללי של <span class="math">\(\overline{\tau}^{G}\)</span> היא השמה-לשם-<span class="math">\(P\)</span>? כי ככה הוגדר <span class="math">\(\mathcal{M}\left[G\right]\)</span>). אני <strong>רוצה להראות</strong> שקיים <span class="math">\(\sigma^{G}\)</span> כך שמתקיימת השרשרת <span class="math">\(\upsilon^{G}\in\sigma^{G}\in\tau^{G}\)</span>, אז אני מסתכל על מה שנובע <strong>מהנתון</strong> שלי, כלומר מ-<span class="math">\(\upsilon^{G}\in\overline{\tau}^{G}\)</span>; שייכות כזו מתקיימת אם <span class="math">\(\left(\upsilon,q\right)\in\overline{\tau}\)</span> עבור <span class="math">\(q\in G\)</span> כלשהו. כלומר, לפי הגדרת <span class="math">\(\overline{\tau}\)</span>, קיים זוג <span class="math">\(\left(\sigma,p\right)\)</span> כך ש-<span class="math">\(\left(\upsilon,q\right)\in\sigma\)</span> וגם <span class="math">\(\left(\sigma,p\right)\in\tau\)</span>. מכך ש-<span class="math">\(\left(\upsilon,q\right)\in\sigma\)</span> אני יכול להסיק ש-<span class="math">\(\upsilon^{G}\in\sigma^{G}\)</span>, אבל מכך ש-<span class="math">\(\left(\sigma,p\right)\in\tau\)</span> אני <strong>לא יכול</strong> להסיק <span class="math">\(\sigma^{G}\in\tau^{G}\)</span> ופה אני נתקע. למה? כי כדי להסיק את זה צריך שיתקיים <span class="math">\(p\in G\)</span>, אבל שום דבר לא אומר לי ש-<span class="math">\(p\in G\)</span>; כל מה שאני יודע הוא ש-<span class="math">\(p\)</span> הוא איבר כלשהו של <span class="math">\(P\)</span> וזה לא עוזר לי לדעת שהוא שייך אל <span class="math">\(G\)</span>.</p>
<p>אז מה צריך לעשות כדי לתקן את ההגדרה? משהו די פשוט: להשתמש באותו איבר גם ל-<span class="math">\(q\)</span> וגם ל-<span class="math">\(p\)</span>, כלומר להגדיר</p>
<p><span class="math">\(\overline{\tau}=\left\{ \left(\upsilon,p\right)\ |\ \exists\sigma:\left(\left(\upsilon,p\right)\in\sigma\wedge\left(\sigma,p\right)\in\tau\right)\right\} \)</span></p>
<p>ההגדרה הזו סבבה. אין ספק שהקבוצה הזו קיימת (אפשר לבנות אותה מהאקסיומות בתוך <span class="math">\(\mathcal{M}\)</span>) ובדיקה מהירה מראה שהיא מקיימת את הדרישות משם-<span class="math">\(P\)</span>. ועכשיו, השלב בהוכחה שנתקע לא ייתקע, כי עכשיו מכך ש-<span class="math">\(\left(\sigma,p\right)\in\tau\)</span> אני יכול להסיק ש-<span class="math">\(\sigma^{G}\in\tau^{G}\)</span>, וזה מסיים את הכיוון הזה.</p>
<p>כמובן, המחיר של התיקון הוא שעכשיו הכיוון השני יהיה טיפה יותר בעייתי - צריך להראות שההגדרה של <span class="math">\(\overline{\tau}\)</span> לא הפכה לחזקה <strong>מדי</strong>, עד כדי כך שעכשיו מתפספסים איברים ששייכים לאיחוד אבל לא משתייכים אל <span class="math">\(\overline{\tau}^{G}\)</span>. כדי לראות את זה אני לוקח שרשרת <span class="math">\(\upsilon^{G}\in\sigma^{G}\in\tau^{G}\)</span>. מה שאני יכול להסיק ממנה הוא שקיימים <span class="math">\(p,q\)</span> כך ש-<span class="math">\(\left(\sigma,p\right)\in\tau\)</span> ו-<span class="math">\(\left(\upsilon,q\right)\in\sigma\)</span>, ואני גם יכול להסיק ששניהם מקיימים <span class="math">\(p,q\in G\)</span>, אבל אני לא יכול להסיק שהם שווים. לכאורה כאן נתקעתי, אבל למרבה המזל לא נגמרו ההגדרות שאפשר לשלוף מהשרוול.</p>
<p>בואו ניזכר ש-<span class="math">\(G\)</span> הזה הוא לא סתם קבוצה, הוא מה שנקרא "אידאל", שמקיים בין היתר את התכונה הבאה שאני מצטט מהפוסט הקודם:</p>
<p>"מכוונת: אם <span class="math">\(p_{1},p_{2}\in G\)</span> אז קיים <span class="math">\(q\in G\)</span> כך ש-<span class="math">\(p_{1},p_{2}\subseteq q\)</span>"</p>
<p>ובכן, במקרה שלנו מכך ש-<span class="math">\(p,q\in G\)</span> אני יכול להסיק שקיים <span class="math">\(r\in G\)</span> כך ש-<span class="math">\(p,q\subseteq r\)</span>. ועכשיו, תכונה 2 של שמות-<span class="math">\(P\)</span> מבטיחה לי שאם <span class="math">\(\left(\sigma,p\right)\in\tau\)</span> ו-<span class="math">\(\left(\upsilon,q\right)\in\sigma\)</span> אז גם <span class="math">\(\left(\sigma,r\right)\in\tau\)</span> ו-<span class="math">\(\left(\upsilon,r\right)\in\sigma\)</span>, ולכן <span class="math">\(\left(\upsilon,r\right)\in\overline{\tau}\)</span> על פי הגדרה, וקיבלנו <span class="math">\(\upsilon^{G}\in\overline{\tau}^{G}\)</span>, כפי שרצינו. זה מסיים את ההוכחה הזו, וגם סוף סוף נותן לנו קצת תחושה של למה צריך חלק מהתכונות שהופיעו בהגדרות וטרם נגענו בהן.</p>
<p>זה מסיים את הפוסט הזה, אבל עדיין לא סיימנו עם הסיפור של בניית <span class="math">\(\mathcal{M}\left[G\right]\)</span>, ובפוסט הבא נעסוק במה שנזדקק לו לצורך הוכחת יתר האקסיומות.</p>
        </article>
        
        <!-- Post Navigation -->
        
        <nav class="post-navigation">
            
            <a href="/2023/07/29/continuum_hypothesis_forcing_fundemental_theorem_first_part/" class="nav-link nav-next">
                <span class="nav-label">→ פוסט חדש יותר</span>
                <span class="nav-title">בעקבות השערת הרצף, חלק ז&#39;: המשפט היסודי של תורת הכפיה (המקרה הפרטי שהוא עיקר העבודה)</span>
            </a>
            
            
            
            <a href="/2023/07/27/continuum_hypothesis_forcing_intro/" class="nav-link nav-prev">
                <span class="nav-label">פוסט ישן יותר ←</span>
                <span class="nav-title">בעקבות השערת הרצף, חלק ה&#39;: מבוא לשיטת הכפייה</span>
            </a>
            
        </nav>
        
        
        <footer>
            <p>בלוג מתמטיקה בעברית</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>