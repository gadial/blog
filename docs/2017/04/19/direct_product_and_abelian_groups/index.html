<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>בואו נדבר על מכפלות של חבורות וחבורות אבליות - לא מדויק</title>
    <link rel="icon" type="image/x-icon" href="/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Mobile responsive */
        @media (max-width: 768px) {
            .top-nav .nav-container {
                flex-direction: column;
                align-items: stretch;
            }
            
            .top-nav .site-title {
                text-align: center;
                margin-bottom: 10px;
            }
            
            .top-nav .nav-links {
                flex-direction: column;
                width: 100%;
            }
            
            .top-nav .nav-links a {
                text-align: center;
                padding: 8px;
            }
            
            .top-nav .search-box {
                width: 100%;
                flex-direction: column;
            }
            
            .top-nav .search-box input {
                width: 100%;
                margin-bottom: 5px;
                min-width: 0;
            }
            
            .top-nav .search-box button {
                width: 100%;
            }
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/" class="site-title">לא מדויק</a>
            <div class="nav-links">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2017/03/14/permutation_groups/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">חבורות של תמורות</span>
            </a>
            

            
            <a href="/2017/05/22/dihedral_group/" class="nav-link nav-next">
                <span class="nav-label">← פוסט חדש יותר</span>
                <span class="nav-title">החבורה הדיהדרלית</span>
            </a>
            
        </nav>
        
        
        <header>
            <h1>בואו נדבר על מכפלות של חבורות וחבורות אבליות</h1>
            <div class="post-meta">
                <span class="date">2017-04-19</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/חבורה אבלית.html">חבורה אבלית</a>
                    
                    <a href="/tags/מכפלה ישרה.html">מכפלה ישרה</a>
                    
                    <a href="/tags/משפט המיון לחבורות אבליות נוצרות סופית.html">משפט המיון לחבורות אבליות נוצרות סופית</a>
                    
                    <a href="/tags/עקומים אליפטיים.html">עקומים אליפטיים</a>
                    
                    <a href="/tags/שורשי היחידה.html">שורשי היחידה</a>
                    
                </span>
                
            </div>
        </header>
        
        <article>
            <h2>מכפלה של חבורות</h2>
<p>את סדרת הפוסטים על חבורות התחלנו בלהסביר מה זו חבורה, ואז לנסות להבין איך נראות החבורות הקטנות ביותר, להסתבך, להתייאש ולעבור לדברים אחרים, תיאורטיים וכלליים יותר. עכשיו אני רוצה לחזור לשאלת "אילו חבורות יש". כפי שכבר ראינו, חלק מהבעיה עם מענה לשאלה הזו היא שקשה לנו <strong>לתאר</strong> חבורות. לכתוב טבלת כפל זה מאוד מסורבל וקשה מאוד להבין איך החבורה "מתנהגת" מתוך טבלת הכפל. לכן אני הולך להקדיש את הפוסט הזה לתיאור של כמה דרכים אחרות לייצוג של חבורות שאחרי שנשלוט בהן יאפשרו לנו להבין די טוב איך נראות הרבה מאוד חבורות - בפרט, נוכל להבין בדיוק איך נראות כל החבורות האבליות הסופיות (ואפילו חבורות אבליות קצת יותר מסובכות).</p>
<p>בואו נתחיל עם משהו שכבר ראינו בפוסטים קודמים בנפנוף ידיים - <strong>מכפלה ישרה</strong> (או סתם "מכפלה") של חבורות. אם <span class="math">\(A,B\)</span> הן חבורות כלשהן, אז אפשר לבנות מתוכן חבורה חדשה, <span class="math">\(A\times B\)</span>, שהאיברים שלה הם הזוגות מהצורה <span class="math">\(\left(a,b\right)\)</span> כך ש-<span class="math">\(a\in A\)</span> ו-<span class="math">\(b\in B\)</span> והפעולה שמוגדרת עליה היא כפל "על פי קואורדינטות", כלומר <span class="math">\(\left(a,b\right)\cdot\left(x,y\right)=\left(ax,by\right)\)</span> כאשר <span class="math">\(ax\)</span> הוא מה שקורה כשמכפילים את <span class="math">\(a,x\in A\)</span> על פי פעולת הכפל שמוגדרת על החבורה <span class="math">\(A\)</span> ואת <span class="math">\(b,y\in B\)</span> על פי פעולת הכפל שמוגדרת על החבורה <span class="math">\(B\)</span>. במילים אחרות, בחבורה <span class="math">\(A\times B\)</span> הקואורדינטות השונות הן "בלתי תלויות" - הן לא משפיעות זו על זו (להבדיל, למשל, מבניה אחרת שנקראת <strong>מכפלה חצי ישרה</strong> ואראה בהמשך). הדוגמה הקלאסית ביותר לבניה הזו היא המישור <span class="math">\(\mathbb{R}^{2}\)</span> שהוא בעצם <span class="math">\(\mathbb{R}\times\mathbb{R}\)</span> עם פעולת החיבור הרגילה של וקטורים.</p>
<p>אם אנחנו יודעים להגדיר חיבור על מכפלה קרטזית של <strong>שתי</strong> קבוצות, אפשר לעשות את אותו הדבר למכפלה של <strong>מספר כלשהו</strong> של קבוצות, גם אינסופי. אני אתן את שני המקרים הפשוטים: אם <span class="math">\(A_{1},\dots,A_{n}\)</span> הן חבורות אז <span class="math">\(A_{1}\times\dots\times A_{n}\)</span> היא חבורה שכל איבר בה הוא מהצורה <span class="math">\(\left(a_{1},\dots,a_{n}\right)\)</span> כך ש-<span class="math">\(a_{i}\in A_{i}\)</span> וכפל הוא נקודתי: <span class="math">\(\left(a_{1},\dots,a_{n}\right)\cdot\left(b_{1},\dots,b_{n}\right)=\left(a_{1}b_{1},\dots,a_{n}b_{n}\right)\)</span>. באופן דומה, אם <span class="math">\(A_{1},A_{2},\dots\)</span> הן אינסוף (בן-מניה, אם הביטוי הזה אומר לכם משהו) חבורות אז <span class="math">\(A_{1}\times A_{2}\times\dots\)</span> היא חבורה שכל איבר בה הוא מהצורה <span class="math">\(\left(a_{1},a_{2},\dots\right)\)</span> כך ש-<span class="math">\(a_{i}\in A_{i}\)</span> וכפל הוא נקודתי: <span class="math">\(\left(a_{1},a_{2},\dots\right)\cdot\left(b_{1},b_{2},\dots\right)=\left(a_{1}b_{1},a_{2}b_{2},\dots\right)\)</span>. אלו כאמור מקרים פשוטים יחסית - אני סומך על אלו מכם שיודעים איך מוגדרות מכפלות קרטזיות כלליות שידעו איך להגדיר מבנה של חבורה עליהן אם המוכפלים הם חבורות.</p>
<p>ייתכן שאתם מכירים שם שונה וסימון שונה למה שנראה כמו אותו הדבר - <strong>סכום ישר</strong> והסימון <span class="math">\(\oplus\)</span>. המושג הזה זהה למושג של מכפלה ישרה כאשר מפעילים אותו על מספר <strong>סופי</strong> של חבורות, אבל על מספר <strong>אינסופי</strong> שלהן, סכום ישר הוא מושג מגביל יותר: למשל, עבור <span class="math">\(A_{1}\oplus A_{2}\oplus\dots\)</span> הוא דורש שבכל איבר <span class="math">\(\left(a_{1},a_{2},\dots\right)\)</span> יתקיים <span class="math">\(a_{i}\ne e_{i}\)</span> רק למספר <strong>סופי</strong> של איברים (כאשר <span class="math">\(e_{i}\)</span> הוא איבר היחידה של <span class="math">\(A_{i}\)</span>). למי שההבדל לא ברור לו, תחשבו על ההבדל בין <strong>טורי</strong> <strong>חזקות</strong>, שהם סכומים מהצורה <span class="math">\(\sum_{n=0}^{\infty}a_{n}x^{n}\)</span> ובין <strong>פולינומים</strong>, שהם סכומים מהצורה <span class="math">\(\sum_{k=0}^{n}a_{k}x^{k}\)</span> אבל אפשר גם לתאר אותם בתור סכומים מהצורה <span class="math">\(\sum_{n=0}^{\infty}a_{n}x^{n}\)</span> כך שהחל ממקום מסויים <span class="math">\(a_{k}=0\)</span> לכל <span class="math">\(k\)</span>. בהמשך הפוסט נראה עוד דוגמא, עוד יותר טבעית, לדבר הזה. מכל מקום, כל עוד לא אזדקק להבחנה הזו אני אדבר אך ורק על מכפלות ישרות.</p>
<p>יש עוד סוג של מכפלה שאני רוצה לדבר עליו. המכפלה הישרה שהצגתי היא "חיצונית" - לוקחים שתי חבורות שלא קשורות אחת לשניה ובונים מהן חבורה חדשה. אבל אפשר לדבר גם על סוג שונה של מכפלה, שנראה אולי לא קשור במבט ראשון - אם <span class="math">\(G\)</span> היא חבורה ו-<span class="math">\(A,B\)</span> שתי תת-חבורות שלה, אפשר לכפול את שתי תת-החבורות: להגדיר קבוצה <span class="math">\(AB=\left\{ ab\ |\ a\in A,b\in B\right\} \)</span>. כאן אנחנו לא שומרים את <span class="math">\(a,b\)</span> בתור איברים נפרדים בתוך זוג <span class="math">\(\left(a,b\right)\)</span> אלא כופלים אותם, מקבלים איבר ב-<span class="math">\(G\)</span> (שבהחלט ייתכן שלא יהיה שייך לא ל-<span class="math">\(A\)</span> ולא ל-<span class="math">\(B\)</span>) ומכניסים את האיבר הזה לקבוצה שהיא <span class="math">\(AB\)</span>. את ההגדרה הזו אפשר להגדיר תמיד, אבל האם תמיד נקבל כך חבורה חדשה? בפרט, האם תמיד נקבל משהו שאיזומורפי ל-<span class="math">\(A\times B\)</span>? התשובה היא <strong>לחלוטין לא אבל לפעמים כן.</strong></p>
<p>בואו נראה כמה דוגמאות פשוטות. נסתכל למשל על <span class="math">\(\mathbb{Z}_{6}=\left\{ 0,1,2,3,4,5\right\} \)</span> עם פעולת החיבור מודולו 6. יש לה שתי תתי-חבורות לא טריוויאליות: <span class="math">\(A=\left\{ 0,2,4\right\} \)</span> ו-<span class="math">\(B=\left\{ 0,3\right\} \)</span>. על פי הגדרת המכפלה, נקבל <span class="math">\(AB=\left\{ 0,2,4,3,5,1\right\} \)</span>, כאשר את האיברים חישבתי על ידי כך שקודם כל לקחתי את כל אברי <span class="math">\(A\)</span> ו"כפלתי" אותם ב-<span class="math">\(0\in B\)</span> ("כפלתי", כי בעצם ביצעתי חיבור מודולו 6) ואחר כך לקחתי את כל אברי <span class="math">\(A\)</span> וכפלתי ב-<span class="math">\(3\in B\)</span>. אפשר לראות שקיבלתי באופן הזה את כל אברי <span class="math">\(\mathbb{Z}_{6}\)</span>, כלומר <span class="math">\(AB=\mathbb{Z}_{6}\)</span>. כמו כן, <span class="math">\(A\cong\mathbb{Z}_{3}\)</span> ו-<span class="math">\(B\cong\mathbb{Z}_{2}\)</span> ואפשר לראות די בקלות ש-<span class="math">\(\mathbb{Z}_{3}\times\mathbb{Z}_{2}\cong\mathbb{Z}_{6}\)</span> (האיבר <span class="math">\(\left(1,1\right)\)</span> הוא היוצר של <span class="math">\(\mathbb{Z}_{3}\times\mathbb{Z}_{2}\)</span>). כלומר, קיבלנו ש-<span class="math">\(AB\cong A\times B\)</span> במקרה הזה.</p>
<p>מצד שני, בואו נסתכל על <span class="math">\(\mathbb{Z}_{8}=\left\{ 0,1,2,3,4,5,6,7\right\} \)</span> עם חיבור מודולו 8 ועל תתי-החבורות <span class="math">\(A=\left\{ 0,2,4,6\right\} \)</span> ו-<span class="math">\(B=\left\{ 0,4\right\} \)</span>. במקרה הזה נקבל <span class="math">\(AB=\left\{ 0,2,4,6\right\} \)</span> ותו לא, כי חיבור של 4 עם אברי <span class="math">\(A\)</span> יתן לנו בדיוק את אברי <span class="math">\(A\)</span>. זה לא מפתיע - הרי <span class="math">\(4\in A\)</span> בעצמו. המסקנה? במקרה הנוכחי <span class="math">\(AB=A\)</span>, ולכן בוודאי ש-<span class="math">\(AB\not\cong A\times B\)</span>. איך זה יכול להיות? הרי ב-<span class="math">\(AB\)</span> רק ארבעה איברים וב-<span class="math">\(A\times B\)</span>, על פי ההגדרה, יש שמונה איברים.</p>
<p>אם כן, אנחנו רואים שיכולה להיות בעיה כבר כשמדברים על מספר האיברים. זה מוביל אותנו לשאלה מספר 1: אם <span class="math">\(A,B\)</span> סופיות, מהו מספר האיברים ב-<span class="math">\(AB\)</span>? התשובה פשוטה: <span class="math">\(\left|AB\right|=\frac{\left|A\right|\cdot\left|B\right|}{\left|A\cap B\right|}\)</span>. למה? ובכן, קוסטים. זוכרים שהיה פעם משהו כזה?</p>
<p>קוסט של <span class="math">\(B\)</span>, כזכור, הוא קבוצה מהצורה <span class="math">\(aB=\left\{ ab\ |\ b\in B\right\} \)</span>. מההגדרה הזו קל לראות ש-<span class="math">\(AB=\bigcup_{a\in A}aB\)</span>, כלומר המכפלה <span class="math">\(AB\)</span> היא בעצם איחוד של קוסטים של <span class="math">\(B\)</span>. ראינו בעבר שקוסטים הם או זרים או שווים - אין שני קוסטים שיש להם "קצת" איברים משותפים ותו לא. יותר מכך - הגודל של כל הקוסטים שווה לגודל של <span class="math">\(B\)</span>: <span class="math">\(\left|aB\right|=\left|B\right|\)</span> לכל <span class="math">\(a\)</span>. לכן השאלה היחידה היא <strong>כמה</strong> קוסטים שונים זה מזה של <span class="math">\(B\)</span> משתתפים באיחוד. לשם כך, בואו ניזכר מתי שני קוסטים הם שווים: <span class="math">\(a_{1}B=a_{2}B\)</span> אם ורק אם <span class="math">\(a_{1}a_{2}^{-1}\in B\)</span>. מכיוון ש-<span class="math">\(a_{1},a_{2}\in A\)</span> ו-<span class="math">\(A\)</span> היא תת-חבורה, אז <span class="math">\(a_{1}a_{2}^{-1}\in A\)</span>. המסקנה היא ש-<span class="math">\(a_{1}a_{2}^{-1}\in A\cap B\)</span>, כלומר ש-<span class="math">\(a_{1}\left(A\cap B\right)=a_{2}\left(A\cap B\right)\)</span>. במילים: שני איברים של <span class="math">\(A\)</span> מגדירים את אותו קוסט של <span class="math">\(B\)</span> ב-<span class="math">\(G\)</span> אם ורק אם הם מגדירים את אותו קוסט של <span class="math">\(A\cap B\)</span> (שהיא תת-חבורה של <span class="math">\(A\)</span>) ב-<span class="math">\(A\)</span>. מספר הקוסטים של <span class="math">\(A\cap B\)</span> ב-<span class="math">\(A\)</span> הוא בדיוק <span class="math">\(\frac{\left|A\right|}{\left|A\cap B\right|}\)</span> ומכאן נובע המשפט.</p>
<p>אם כן, אנחנו רואים שתנאי <strong>הכרחי</strong> לכך ש-<span class="math">\(AB\)</span> יהיה איזומורפי ל-<span class="math">\(A\times B\)</span> הוא ש-<span class="math">\(\left|A\cap B\right|=1\)</span>, כלומר ש-<span class="math">\(A\cap B=\left\{ e\right\} \)</span>. אלו מכם שזוכרים קצת אלגברה לינארית בוודאי זוכרים שאפשר לקחת שני תתי-מרחבים וקטוריים <span class="math">\(U,V\)</span> ולהגדיר <span class="math">\(U+V\)</span> - זה בדיוק כמו כפל אצלנו, רק הסימון של הפעולה שונה - ושאומרים שאם בנוסף לכך <span class="math">\(U\cap V=\left\{ 0\right\} \)</span> אז את הסכום הזה מסמנים ב-<span class="math">\(U\oplus V\)</span> וקוראים לו <strong>סכום ישר</strong> של תתי-מרחבים. זה בדיוק מה שאנחנו מדברים עליו גם כאן.</p>
<p>העניין הוא שזה לא תנאי מספיק כי בכלל לא בטוח ש-<span class="math">\(AB\)</span> תהיה תת-חבורה של <span class="math">\(G\)</span>. עבור חבורה <strong>אבלית</strong> זו תהיה תת-חבורה, כפי שתכף אסביר, ולכן כדי לתת דוגמה נגדית אני חייב ללכת אל חבורות לא אבליות - בואו ניקח את הפשוטה ביותר שיש לי, <span class="math">\(S_{3}\)</span>, חבורת התמורות על <span class="math">\(\left\{ 1,2,3\right\} \)</span>. אני יודע ש-<span class="math">\(\left|S_{3}\right|=6\)</span> (זה תרגיל בסיסי בקומבינטוריקה), ועכשיו אני אגדיר שתי תתי-חבורות ציקליות של <span class="math">\(S_{3}\)</span>: <span class="math">\(A=\left\langle \left(1\ 2\right)\right\rangle ,B=\left\langle \left(2\ 3\right)\right\rangle \)</span>. מתקיים <span class="math">\(\left|A\right|=\left|B\right|=2\)</span> ומכיוון ש-<span class="math">\(A\cap B=\left\{ e\right\} \)</span> נקבל ש-<span class="math">\(\left|AB\right|=4\)</span>; זה אומר לי מיידית שלא ייתכן ש-<span class="math">\(AB\)</span> היא תת-חבורה של <span class="math">\(S_{3}\)</span> כי כל תת-חבורה של <span class="math">\(S_{3}\)</span> צריכה להיות מגודל שמחלק את 6, על פי משפט לגראנז'.</p>
<p>בואו ננסה להוכיח ש-<span class="math">\(AB\)</span> היא <strong>כן</strong> תת-חבורה, נראה איפה אנחנו נתקעים ונסיק מה חסר לנו. אני אשתמש, כרגיל, בקריטריון לתת-חבורה: אם <span class="math">\(a,b\)</span> הם איברים של הקבוצה, אני צריך להוכיח ש-<span class="math">\(ab^{-1}\)</span> הוא גם כן איבר שלה וזה מספיק. במקרה שלנו, כל איבר הוא בעצמו מכפלה, אז בואו נכתוב אותם בתור <span class="math">\(a_{1}b_{1}\)</span> ו-<span class="math">\(a_{2}b_{2}\)</span> ואני צריך להראות ש-<span class="math">\(\left(a_{1}b_{1}\right)\left(a_{2}b_{2}\right)^{-1}\in AB\)</span>. לא קשה לראות ש-<span class="math">\(\left(a_{2}b_{2}\right)^{-1}=b_{2}^{-1}a_{2}^{-1}\)</span>, כלומר קיבלנו את האיבר <span class="math">\(a_{1}b_{1}b_{2}^{-1}a_{2}^{-1}\)</span>. אם רק הייתי יכול להחליף את <span class="math">\(b_{1}b_{2}^{-1}a_{2}^{-1}\)</span> ב-<span class="math">\(a_{2}^{-1}b_{1}b_{2}^{-1}\)</span> הייתי מסיים - הייתי מקבל את האיבר <span class="math">\(\left(a_{1}a_{2}^{-1}\right)\left(b_{1}b_{2}^{-1}\right)\)</span> שהוא מכפלה של איבר מ-<span class="math">\(A\)</span> באיבר מ-<span class="math">\(B\)</span>. העניין הוא שאני לא יכול תמיד להחליף. אבל בוודאי שאני יכול אם <span class="math">\(G\)</span> אבלית. אם <span class="math">\(G\)</span> לא אבלית, מספיק לדרוש ש-<span class="math">\(AB=BA\)</span> כדי שזה יעבוד (כלומר, שכל איבר שנכתב בתור <span class="math">\(ab\)</span> יכול להיכתב גם בתור <span class="math">\(b^{\prime}a^{\prime}\)</span> כאשר ייתכן ש-<span class="math">\(a^{\prime}\ne a\)</span> וייתכן ש-<span class="math">\(b^{\prime}\ne b\)</span>), ובפרט מספיק ש-<span class="math">\(A\)</span> או <span class="math">\(B\)</span> יהיו תתי-חבורות נורמליות כדי שזה יעבוד.</p>
<p>אם <span class="math">\(AB\)</span> כן תת-חבורה ומתקיים <span class="math">\(A\cap B=\left\{ e\right\} \)</span> אז אפשר לנסות להוכיח ש-<span class="math">\(AB\cong A\times B\)</span>. בואו נגדיר את ההומומורפיזם המתבקש: <span class="math">\(f:A\times B\to AB\)</span> שמוגדר על ידי <span class="math">\(f\left(\left(a,b\right)\right)=ab\)</span>. כדי שזה יהיה הומומורפיזם צריך שיתקיים <span class="math">\(f\left(\left(a_{1}a_{2},b_{1}b_{2}\right)\right)=f\left(\left(a_{1},b_{1}\right)\right)f\left(\left(a_{2},b_{2}\right)\right)\)</span>, כלומר שיתקיים <span class="math">\(a_{1}a_{2}b_{1}b_{2}=a_{1}b_{1}a_{2}b_{2}\)</span>. זה אומר שאני חייב להיות מסוגל להחליף את <span class="math">\(a_{2}b_{1}\)</span> ב-<span class="math">\(b_{1}a_{2}\)</span>. זה תנאי <strong>חזק יותר</strong> מהדרישה <span class="math">\(AB=BA\)</span> או הדרישה ש-<span class="math">\(A\)</span> או <span class="math">\(B\)</span> יהיו נורמליות - בשני המקרים הללו אני יכול לבצע החלפה "בתשלום", שמשנה את סדר האיברים ובתמורה מחליפה אותם באיברים אחרים מאותה תת-חבורה. כאן אני חייב שאלו יהיו אותם איברים. מסתבר שאם אני דורש ש-<span class="math">\(A,B\)</span> יהיו <strong>שתיהן </strong>נורמליות, זה מספיק כדי להבטיח את זה - אראה את זה עוד רגע.</p>
<p>אם כן, עם התנאי הנוסף אנחנו מקבלים ש-<span class="math">\(f\)</span> היא הומומורפיזם. בבירור <span class="math">\(f\)</span> על, בשל ההגדרה של <span class="math">\(AB\)</span>. מה עם חד-חד-ערכיות? המשמעות של חד-חד-ערכיות כאן היא "לכל איבר ב-<span class="math">\(AB\)</span> יש <strong>דרך הצגה יחידה</strong> כמכפלה של איבר מ-<span class="math">\(A\)</span> באיבר מ-<span class="math">\(B\)</span>" (שוב, אנשי אלגברה לינארית יזהו זאת מייד). בואו נניח ש-<span class="math">\(a_{1}b_{1}=a_{2}b_{2}\)</span>; אז נובע מכך ש-<span class="math">\(a_{1}a_{2}^{-1}=b_{2}b_{1}^{-1}\)</span>. אגף שמאל של המשוואה שייך ל-<span class="math">\(A\)</span> ואגף ימין ל-<span class="math">\(B\)</span> ולכן שני האגפים שייכים ל-<span class="math">\(A\cap B\)</span>, כלומר שווים ל-<span class="math">\(e\)</span>, וקיבלנו ש-<span class="math">\(a_{1}=a_{2}\)</span> ו-<span class="math">\(b_{1}=b_{2}\)</span>. זה מסיים את ההוכחה.</p>
<p>ראינו שאם <span class="math">\(A,B\)</span> שתיהן נורמליות אז <span class="math">\(AB\cong A\times B\)</span>. זה פותח פתח לשאלה מעניינת: האם ייתכן ש-<span class="math">\(AB\)</span> היא <strong>כן</strong> תת-חבורה, אבל כזו שלא איזומורפית ל-<span class="math">\(A\times B\)</span>? התשובה חיובית, ומעידה על כך שאנחנו צריכים <strong>עוד</strong> מושג של מכפלה, כללי יותר ממכפלה ישרה, כדי לתפוס את יתר המקרים. בשביל זה קיים המושג של <strong>מכפלה חצי ישרה</strong> שלא אציג כרגע אבל כנראה אגיע אליו בעתיד.</p>
<p>ועכשיו בואו ניקח את כל זה ונפעיל על חבורות אבליות.</p>
<h2>משפט המיון לחבורות אבליות נוצרות סופית</h2>
<p>בואו ניקח חבורה אבלית סופית <span class="math">\(G\)</span>. הנה הרעיון הבסיסי: <span class="math">\(G\)</span> היא מכפלה ישרה של חבורות ציקליות. כלומר, אפשר לכתוב <span class="math">\(G\cong\mathbb{Z}_{n_{1}}\times\dots\times\mathbb{Z}_{n_{k}}\)</span>. צריך לשים לב לכך שדרך ההצגה הזו היא לאו דווקא יחידה. למשל <span class="math">\(\mathbb{Z}_{6}\cong\mathbb{Z}_{2}\times\mathbb{Z}_{3}\)</span>, אבל אפשר לבחור דרך הצגה <strong>קנונית</strong> באופן הבא: אם נדרוש ש-<span class="math">\(1&lt;n_{1}|n_{2}|\dots|n_{k}\)</span> (כלומר, הגודל של כל חבורה במכפלה מחלק את הגודל של החבורה שאחריה וכל החבורות כוללות לפחות שני איברים) נקבל דרך הצגה אפשרית אחת; ואם נדרוש שהסדרים של כל החבורות במכפלה יהיו חזקות של ראשוניים, אז נקבל דרך הצגה אפשרית אחת. עבור החבורה הטריוויאלית <span class="math">\(\mathbb{Z}_{1}=\left\{ e\right\} \)</span> אפשר לחשוב עליה כמיוצגת על ידי מכפלה "ריקה", אם מישהו ממש רוצה להתעקש. דרך ההצגה הראשונה נקראת הצגה על ידי <strong>גורמים אינוריאנטיים</strong> (הגורמים האינוריאנטיים הם הסדרה <span class="math">\(n_{1},\dots,n_{k}\)</span>) והשניה נקראת הצגה על ידי <strong>מחלקים אלמנטריים</strong>.</p>
<p>בואו נשתמש במשפט הזה לרגע כדי להבין מיהן כל החבורות האבליות מסדר 4, מה שאנחנו כבר יודעים כי חישבנו בצורה אחרת קודם. אם <span class="math">\(G\cong\mathbb{Z}_{n_{1}}\times\dots\times\mathbb{Z}_{n_{k}}\)</span> אז <span class="math">\(\left|G\right|=\prod_{k=1}^{k}n_{i}\)</span> ולכן במקרה שלנו הגורמים המוכפלים חייבים להיות מחלקים של 4, כלומר או שיהיה גורם יחיד שהוא 4, או שיהיו שני גורמים, שהם 2 ו-2. בצורה הזו אנחנו מקבלים שתי חבורות אבליות: <span class="math">\(\mathbb{Z}_{4}\)</span> הציקלית, ו-<span class="math">\(\mathbb{Z}_{2}\times\mathbb{Z}_{2}\)</span> שאינה ציקלית. אפילו בלי שנבדוק ש-<span class="math">\(\mathbb{Z}_{2}\times\mathbb{Z}_{2}\)</span> אינה ציקלית המשפט כבר אומר לנו שהיא לא איזומורפית ל-<span class="math">\(\mathbb{Z}_{4}\)</span> כי יש רק דרך הצגה אחת לכל אחת מהחבורות הללו בתור מכפלה של חבורות ציקליות שהסדר שלהן הוא חזקה של ראשוני (עבור <span class="math">\(\mathbb{Z}_{4}\)</span> ההצגה הזו היא <span class="math">\(\mathbb{Z}_{2^{2}}\)</span>, וזו הצגה שונה מ-<span class="math">\(\mathbb{Z}_{2}\times\mathbb{Z}_{2}\)</span>).</p>
<p>למשפט, אם כן, יש שני חלקים שונים:</p>
<ol>
    <li>כל חבורה אבלית היא מכפלה של חבורות ציקליות.</li>
    <li>המכפלה הזו היא יחידה עד כדי כך-וכך.</li>
</ol>
<p>אני לא הולך להוכיח את המשפט כאן. הסיבה לכך היא שהמשפט יכול להתקבל כמקרה פרטי של משפט כללי הרבה יותר באלגברה מופשטת - משפט המיון למודולים נוצרים סופית מעל תחום ראשי - שהוא משפט יפה במיוחד כי הוא נותן כמקרה פרטי גם תוצאות לא טריוויאליות מאלגברה לינארית - את הצורה הרציונלית וצורת ז'ורדן של מטריצות (שטרחתי לא מזמן <a href="http://www.gadial.net/2016/09/29/cyclic_decomposition_theorem/">להוכיח במפורש בבלוג</a> - הוכחה די דומה להוכחה של משפט המיון הכללי, ודי דומה למה שאעשה אם ארצה להוכיח את המשפט עבור חבורות אבליות).</p>
<p>המשפט הזה מחסל, בעצם, את השאלה מיהן החבורות האבליות הסופיות. אנחנו יודעים בדיוק מיהן ואיך כולן נראות. הוא נותן לנו אלגוריתם שבהינתן מספר <span class="math">\(n\)</span> יכול לייצר את כל החבורות האבליות מסדר <span class="math">\(n\)</span> (לא אתן כרגע אלגוריתם אופטימלי שעושה את זה; אלגוריתם נאיבי סתם יכול לעבור על כל הסדרות של גורמים אינוריאנטים פוטנציאליים). בשביל הכיף, הנה סקירה זריזה של מיהן החבורות האבליות עבור סדר קטן יחסית (אני מציג אותן על פי גורמים אינוריאנטיים):</p>
<ol>
    <li><span class="math">\(\mathbb{Z}_{1}\)</span></li>
    <li><span class="math">\(\mathbb{Z}_{2}\)</span></li>
    <li><span class="math">\(\mathbb{Z}_{3}\)</span></li>
    <li><span class="math">\(\mathbb{Z}_{4},\mathbb{Z}_{2}\times\mathbb{Z}_{2}\)</span></li>
    <li><span class="math">\(\mathbb{Z}_{5}\)</span></li>
    <li><span class="math">\(\mathbb{Z}_{6}\)</span></li>
    <li><span class="math">\(\mathbb{Z}_{7}\)</span></li>
    <li><span class="math">\(\mathbb{Z}_{8},\mathbb{Z}_{2}\times\mathbb{Z}_{4}\)</span></li>
    <li><span class="math">\(\mathbb{Z}_{9},\mathbb{Z}_{3}\times\mathbb{Z}_{3}\)</span></li>
    <li><span class="math">\(\mathbb{Z}_{10}\)</span></li>
    <li><span class="math">\(\mathbb{Z}_{11}\)</span></li>
    <li><span class="math">\(\mathbb{Z}_{12},\mathbb{Z}_{2}\times\mathbb{Z}_{6}\)</span></li>
    <li><span class="math">\(\mathbb{Z}_{13}\)</span></li>
    <li><span class="math">\(\mathbb{Z}_{14}\)</span></li>
    <li><span class="math">\(\mathbb{Z}_{15}\)</span></li>
    <li><span class="math">\(\mathbb{Z}_{16},\mathbb{Z}_{8}\times\mathbb{Z}_{2},\mathbb{Z}_{4}\times\mathbb{Z}_{4},\mathbb{Z}_{2}\times\mathbb{Z}_{2}\times\mathbb{Z}_{4},\mathbb{Z}_{2}\times\mathbb{Z}_{2}\times\mathbb{Z}_{2}\times\mathbb{Z}_{2}\)</span></li>
    <li><span class="math">\(\mathbb{Z}_{17}\)</span></li>
    <li><span class="math">\(\mathbb{Z}_{18}\mathbb{Z}_{3}\times\mathbb{Z}_{6}\)</span></li>
    <li><span class="math">\(\mathbb{Z}_{19}\)</span></li>
    <li><span class="math">\(\mathbb{Z}_{20},\mathbb{Z}_{2}\times\mathbb{Z}_{10}\)</span></li>
</ol>
<p>אוקיי. מה עכשיו?</p>
<p>עד עכשיו דיברתי על חבורות <strong>סופיות</strong>, אבל מה עם חבורות אינסופיות? ובכן, בואו נתחיל שוב, מהפשוט ביותר. החבורה האבלית האינסופית הפשוטה ביותר היא <span class="math">\(\mathbb{Z}\)</span> - החבורה הציקלית האינסופית היחידה. גם את <span class="math">\(\mathbb{Z}\)</span> אפשר לכפול בעצמה - נסמן ב-<span class="math">\(\mathbb{Z}^{r}\)</span> מכפלה של <span class="math">\(r\)</span> עותקים של <span class="math">\(\mathbb{Z}\)</span>. עכשיו אפשר לדבר על חבורות שהן מהצורה <span class="math">\(\mathbb{Z}^{r}\times G\)</span> כאשר <span class="math">\(G\)</span> היא חבורה אבלית סופית. על <span class="math">\(G\)</span> אפשר להשתמש במשפט המיון לחבורות אבליות סופיות, כך שאנחנו מקבלים משפט מיון רחב טיפה יותר - <strong>משפט המיון לחבורות אבליות נוצרות סופית</strong>. חבורה אבלית <span class="math">\(G\)</span> היא נוצרת סופית אם קיימים בה איברים <span class="math">\(a_{1},\dots,a_{k}\)</span> כך ש-<span class="math">\(G\subseteq\left\langle a_{1}\right\rangle \left\langle a_{2}\right\rangle \cdots\left\langle a_{k}\right\rangle \)</span>, כלומר אפשר לכתוב כל איבר ב-<span class="math">\(G\)</span> בתור מכפלה של חזקות של האיברים <span class="math">\(a_{1},\dots,a_{k}\)</span>. כל חבורה סופית היא כמובן נוצרת סופית כי אפשר לקחת את כל אברי החבורה בתור יוצרים. משפט המיון אומר לנו שאם חבורה אבלית היא נוצרת סופית אז היא בהכרח מהצורה <span class="math">\(\mathbb{Z}^{r}\times G\)</span> הזו - חשבו על כך כאילו החלק של <span class="math">\(\mathbb{Z}^{r}\)</span> תופס את האיברים שהם מסדר אינסופי והחלק של <span class="math">\(G\)</span> תופס את האיברים שהם מסדר סופי.</p>
<h2>ללא-נוצרות-סופית ומעבר לו!</h2>
<p>ובכן, טיפלנו בחבורות סופיות. טיפלנו בחבורות "קצת אינסופיות". ומה עוד יש לנו? העולם הגדול הוא מסובך ואני לא מכיר את רובו בעצמי, אבל בואו ניתן כמה דוגמאות זריזות לחבורות אבליות לא נוצרות סופית, כדי שנכיר.</p>
<p>ראשית כל, מספרים עם פעולת חיבור. <span class="math">\(\mathbb{Z}\)</span> הייתה חבורה אבלית נוצרת סופית, אבל כבר כשעוברים לקבוצת המספרים הבאה, <span class="math">\(\mathbb{Q}\)</span>, מקבלים חבורה לא נוצרת סופית. למה לא נוצרת סופית? כי לכל קבוצה סופית של שברים אפשר למצוא מכנה משותף. למשל, אם הייתי טוען ש-<span class="math">\(\frac{1}{2}\)</span> ו-<span class="math">\(\frac{1}{3}\)</span> יוצרים את כל הרציונליים, היו אומרים לי שכל צירוף לינארי שלהם הוא מהצורה <span class="math">\(\frac{3a+2b}{6}\)</span> ועכשיו לכו תיצרו ככה את <span class="math">\(\frac{1}{7}\)</span>. צודקים.</p>
<p>הרציונליים מזכירים לנו חבורה מעניינת אחרת - <strong>חבורת שורשי היחידה</strong>. "שורש יחידה" הוא מספר מרוכב <span class="math">\(z\)</span> כך ש-<span class="math">\(z^{n}=1\)</span> עבור <span class="math">\(n\)</span> טבעי כלשהו. למשל, שורשי היחידה מסדר 2 הם <span class="math">\(1\)</span> ו-<span class="math">\(-1\)</span>, ושורשי היחידה מסדר 4 הם <span class="math">\(1,-1,i,-i\)</span>. איך זה קשור לרציונליים? ובכן, דרך אפשרית אחת לכתוב מספרים מרוכבים היא בהצגה קוטבית, <span class="math">\(z=re^{i\theta}\)</span> כך ש-<span class="math">\(\theta\)</span> היא זווית שנתונה ברדיאנים ומתארת את הזווית של המספר המרוכב עם ציר <span class="math">\(x\)</span> ו-<span class="math">\(r\ge0\)</span> מתאר את הערך המוחלט שלו. כאשר מעלים מספר מרוכב כזה בחזקה, מקבלים <span class="math">\(z^{n}=r^{n}e^{i\theta n}\)</span>, כך שאם אנחנו רוצים לקבל 1 אנחנו חייבים לדרוש <span class="math">\(r=1\)</span> ו-<span class="math">\(\theta n\equiv0\left(\text{mod }2\pi\right)\)</span>. במילים אחרות, <span class="math">\(2\pi\)</span> צריך לחלק את <span class="math">\(\theta n\)</span> ובניסוח שקול, <span class="math">\(\frac{2\pi}{n}\)</span> צריך לחלק את <span class="math">\(\theta\)</span>. עבור שורשי היחידה מסדר 4 זה אומר ש-<span class="math">\(\frac{2\pi}{4}=\frac{\pi}{2}\)</span> צריך לחלק את <span class="math">\(\theta\)</span> - מה שאנחנו קוראים לו ביומיום "<span class="math">\(\theta\)</span> יכול להיות 0 מעלות או 90 מעלות או 180 מעלות או 270 מעלות". מה שיוצא לנו מכל זה הוא ששורש יחידה הוא מספר מרוכב מהצורה <span class="math">\(e^{i2\pi\frac{k}{n}}\)</span> עבור <span class="math">\(k\ge0\)</span> ו-<span class="math">\(n\ge1\)</span> טבעיים. פעולת הכפל של שני מספרים כאלו מתורגמת לחיבור של המעריכים שלהם. רואים מה קיבלנו? משהו שמזכיר מאוד את הרציונליים עם פעולת החיבור. אם נגדיר הומומורפיזם מ-<span class="math">\(\mathbb{Q}\)</span> לחבורת שורשי היחידה על ידי <span class="math">\(\frac{k}{n}\mapsto e^{i2\pi\frac{k}{n}}\)</span>, מה יהיה הגרעין שלו? בדיוק המספרים הרציונליים שעבורם <span class="math">\(e^{i2\pi\frac{k}{n}}=1\)</span>, כלומר ש-<span class="math">\(k\)</span> הוא כפולה שלמה של <span class="math">\(n\)</span>, כלומר ש-<span class="math">\(\frac{k}{n}\)</span> הוא שלם. במילים אחרות, הגרעין יהיה <span class="math">\(\mathbb{Z}\)</span> ולכן קיבלנו ש-<span class="math">\(\mathbb{Q}/\mathbb{Z}\)</span> איזומורפי לחבורת שורשי היחידה. זו חבורה מאוד מעניינת: מצד אחד, לא נוצרת סופית. מצד שני, בת-מניה, וכל איבר בה הוא כן מסדר סופי.</p>
<p>אפשר לעבור לרציונליים עם כפל. צריך להעיף את 0 מהקבוצה, אבל פרט לכך שאר האיברים נשארים, ואת הקבוצה שמקבלים מסמנים ב-<span class="math">\(\mathbb{Q}^{*}\)</span>. בבירור החבורה הזו לא איזומורפית ל-<span class="math">\(\mathbb{Q}\)</span>, כי פרט ל-1 ולמינוס 1 כל האיברים בה הם מסדר אינסופי (והנה נימוק ישיר יותר: נניח שהן כן איזומורפיות אז יש ב-<span class="math">\(\mathbb{Q}\)</span> איבר <span class="math">\(a\)</span> שעובר אל <span class="math">\(2\)</span> ב-<span class="math">\(\mathbb{Q}^{*}\)</span>; אז <span class="math">\(\frac{a}{2}\)</span> היה חייב לעבור אל <span class="math">\(\sqrt{2}\)</span> שכלל איננו רציונלי). מה היא כן? זו חבורה שנוצרת על ידי מספר בן מניה של יוצרים שונים - המספרים הראשוניים, ועוד <span class="math">\(-1\)</span> שמאפשר לנו לקבל את השלמים. כלומר, <span class="math">\(\mathbb{Q}^{*}\cong\mathbb{Z}_{2}\oplus\mathbb{Z}\oplus\mathbb{Z}\oplus\dots\)</span>. שימו לב שכאן לא השתמשתי במכפלה ישרה אלא בסכום ישר, כי כל מספר רציונלי הוא מכפלה של <strong>מספר סופי</strong> של חזקות של ראשוניים - או, לחילופין, של כל אינסוף הראשוניים אבל כשהחזקה של כולם פרט למספר סופי היא 0. אם רוצים להיפטר מה-<span class="math">\(\mathbb{Z}_{2}\)</span> המעצבן בהתחלה אפשר להסתכל רק על הרציונליים החיוביים: <span class="math">\(\mathbb{Q}^{+}\cong\mathbb{Z}\oplus\mathbb{Z}\oplus\dots\)</span> - זה נותן לנו אינטואיציה טובה לגבי הסכום הישר של כל החבורות הציקליות האינסופיות.</p>
<p>בואו נעבור לממשיים. יש שתי חבורות מתבקשות כשמדברים על הממשיים: <span class="math">\(\left(\mathbb{R},+\right)\)</span> של כל הממשיים עם החיבור, ו-<span class="math">\(\left(\mathbb{R}^{*},\cdot\right)\)</span> של כל הממשיים פרט לאפס עם הכפל. כמו עם הרציונליים, <span class="math">\(\mathbb{R}^{*}\cong\mathbb{Z}_{2}\times\mathbb{R}^{+}\)</span> כאשר <span class="math">\(\mathbb{R}^{+}\)</span> הם הממשיים <strong>החיוביים</strong> עם כפל, ועכשיו קל לראות ש-<span class="math">\(\left(\mathbb{R},+\right)\cong\left(\mathbb{R}^{+},\cdot\right)\)</span> עם ההומומורפיזם <span class="math">\(x\mapsto e^{x}\)</span>, כי הרי <span class="math">\(e^{x+y}=e^{x}\cdot e^{y}\)</span>. ומה עם <span class="math">\(\mathbb{R}/\mathbb{Z}\)</span>? באופן יבש, זו החבורה של כל המספרים בקטע החצי פתוח <span class="math">\([0,1(\)</span> עם פעולת חיבור מודולו 1 (למשל, <span class="math">\(0.5+0.75=0.25\)</span>). אבל אני מעדיף לראות את החבורה הזו בתור <strong>מעגל היחידה</strong> באופן הבא: נגדיר הומומורפיזם מ-<span class="math">\(\mathbb{R}\)</span> אל החבורה <span class="math">\(\mathbb{C}\)</span> עם הפעולה הרגילה של כפל מרוכבים על ידי <span class="math">\(x\mapsto\left(\cos2\pi x,\sin2\pi x\right)\)</span> (כלומר, <span class="math">\(x\)</span> הולך אל המספר המרוכב <span class="math">\(e^{i2\pi x}\)</span>). הגרעין שלו הוא בדיוק ה-<span class="math">\(x\)</span>-ים שעבורם <span class="math">\(\cos2\pi x=1\)</span> ו-<span class="math">\(\sin2\pi x=0\)</span>, כלומר ש-<span class="math">\(x\in\mathbb{Z}\)</span>.</p>
<p>הדוגמא הבאה היא <strong>פונקציות</strong>. הרכבת פונקציות היא לא קומוטטיבית ולכן לא נקבל כך חבורות אבליות, אבל אפשר לבצע חיבור וכפל נקודתיים של פונקציות. למשל, אפשר לדבר על חבורת כל הפונקציות <span class="math">\(f:\mathbb{R\to\mathbb{R}}\)</span> עם פעולת חיבור נקודתית, כלומר <span class="math">\(\left(f+g\right)\left(x\right)=f\left(x\right)+g\left(x\right)\)</span> . זו בוודאי חבורה ואיבר היחידה הוא פונקציית האפס. אפשר גם לדבר על אותו דבר עם כפל נקודתי, אבל אז צריך לדרוש שהפונקציות שלנו לא יתאפסו באף נקודה. אפשר גם לדבר על פונקציות רציפות, וכדומה.</p>
<p>ואני רוצה לסיים עם אזכור של חבורות אבליות מפורסמות למדי: <strong>עקומים אליפטיים</strong>. בנפנוף ידיים קל (כי יש הגדרות כלליות יותר), עקום אליפטי הוא אוסף כל הפתרונות של משוואה מהצורה <span class="math">\(y^{2}=x^{3}+ax+b\)</span> (עם עוד דרישה על הפרמטרים שלא אציג כרגע). הנה תמונה של עקום טיפוסי:</p>
<p><a href="/img/2010/05/ec.png" rel="attachment wp-att-488"><img class="aligncenter size-full wp-image-488" src="/img/2010/05/ec.png" alt="עקום אליפטי" width="484" height="321" /></a></p>
<p>ליצור הזה מוסיפים עוד נקודה אחת "באינסוף" שתשתמש בתור איבר יחידה, ומקנים לו מבנה של חבורה בצורה המוזרה-לכאורה הבאה: חיבור של שתי נקודות פירושו לקחת את הישר שעובר דרכן, ואם הוא חותך את העקום - לשקף את נקודת החיתוך ביחס לציר <span class="math">\(x\)</span> וזו תהיה התוצאה. אם הישר לא חותך את העקום, אז התוצאה היא הנקודה "באינסוף". מתברר שעם ההגדרה הזו מקבלים חבורה אבלית. מאיפה ההגדרה הזו הגיעה? יש דרכים יפות להגיע אליה אבל אני לא אכנס לזה כרגע.</p>
<p><a href="/img/2010/05/elliptic.jpg" rel="attachment wp-att-489"><img class="aligncenter size-full wp-image-489" src="/img/2010/05/elliptic.jpg" alt="הפעולה שמוגדרת על עקום אליפטי" width="490" height="499" /></a></p>
<p>העניין הוא שקצת הסתרתי מכם פרטים. אמרתי "אוסף כל הפתרונות של משוואה מהצורה כך-וכך", אבל לא אמרתי <strong>מאיפה</strong> אפשר לקחת את הפתרונות. אפשר לדבר, למשל, על אוסף כל הפתרונות של המשוואה מעל המרוכבים. במקרה הזה אפשר להוכיח שהחבורה שנקבל איזומורפית ל<strong>טורוס</strong>. אפשר לדבר על הפתרונות מעל הממשיים, או מעל הרציונליים (החקירה של הפתרונות הרציונליים של עקומים אליפטיים היא תחום מרתק; היא מתקשרת, למשל, להוכחת המשפט האחרון של פרמה). אפשר גם לדבר על הפתרונות מעל שדות סופיים (מושג שטרם הגדרתי בסדרת הפוסטים הזו, אבל תחשבו על <span class="math">\(\mathbb{Z}_{p}\)</span> עם פעולות חיבור וכפל; זו דוגמה פשוטה). במקרה האחרון נקבל חבורות סופיות, כי יש רק מספר סופי של פתרונות. הופה! חבורה אבלית סופית? אנחנו כבר יודעים בדיוק איך היא נראית, יש לנו את משפט המיון!</p>
<p>ובכן... זה מחזיר אותי למשהו שאמרתי באחד מהפוסטים הקודמים, על כך שלא מספיק לדעת ששתי חבורות הן איזומורפיות; צריך גם לדעת <strong>איך</strong> הן איזומורפיות. יש שיטות הצפנה שמתבססות על עקומים אליפטיים שבהם הרעיון הוא בדיוק שבגלל שהייצוג של החבורה האבלית ה"פשוטה" שלנו הוא באמצעות עקום אליפטי, קשה לבצע בה פעולות חשבון שהיו טריוויאליות אם היה לנו את הייצוג של החבורה הזו בתור <span class="math">\(\mathbb{Z}_{n}\)</span>, למשל. אני מקווה לתאר את הדברים הללו בעתיד, אבל בסדרת הפוסטים הזו אני חושב שאעבור לדבר על חבורות לא אבליות.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>