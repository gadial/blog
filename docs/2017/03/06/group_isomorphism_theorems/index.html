<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>משפטי האיזומורפיזם של חבורות - לא מדויק</title>
    <link rel="icon" type="image/x-icon" href="/favicon.ico">
    
    
    <!-- KaTeX for math rendering -->
    <link rel="stylesheet" href="https://cdn.jsdelivr.net/npm/katex@0.16.9/dist/katex.min.css">
    <script defer src="https://cdn.jsdelivr.net/npm/katex@0.16.9/dist/katex.min.js"></script>
    <script defer src="https://cdn.jsdelivr.net/npm/katex@0.16.9/dist/contrib/auto-render.min.js"></script>

    
    <style>
        * {
            margin: 0;
            padding: 0;
            box-sizing: border-box;
        }
        
        body {
            font-family: 'Arial', 'David', 'Tahoma', sans-serif;
            line-height: 1.6;
            color: #333;
            background-color: #f5f5f5;
        }
        
        /* Top navigation bar */
        .top-nav {
            background: #2c3e50;
            padding: 15px 20px;
            box-shadow: 0 2px 5px rgba(0,0,0,0.1);
        }
        
        .top-nav .nav-container {
            max-width: 1200px;
            margin: 0 auto;
            display: flex;
            align-items: center;
            justify-content: space-between;
            gap: 20px;
        }
        
        .top-nav .site-title {
            font-size: 1.5em;
            font-weight: bold;
            color: white;
            text-decoration: none;
            white-space: nowrap;
        }
        
        .top-nav .nav-links {
            display: flex;
            gap: 20px;
            align-items: center;
            flex-wrap: wrap;
        }
        
        .top-nav .nav-links a {
            color: #ecf0f1;
            text-decoration: none;
            padding: 5px 10px;
            border-radius: 4px;
            transition: background 0.2s;
            white-space: nowrap;
        }
        
        .top-nav .nav-links a:hover {
            background: #34495e;
        }
        
        .top-nav .search-box {
            display: flex;
            gap: 5px;
        }
        
        .top-nav .search-box input {
            padding: 5px 10px;
            border: none;
            border-radius: 4px;
            font-size: 0.9em;
            min-width: 150px;
        }
        
        .top-nav .search-box button {
            padding: 5px 15px;
            background: #3498db;
            color: white;
            border: none;
            border-radius: 4px;
            cursor: pointer;
            transition: background 0.2s;
        }
        
        .top-nav .search-box button:hover {
            background: #2980b9;
        }
        
        /* Blockquote styling */
        blockquote {
            background: #f9f9f9;
            border-right: 5px solid #ccc;
            margin: 1.5em 10px;
            padding: 0.75em 16px;
            position: relative;
            font-style: italic;
        }
        
        blockquote:before {
            content: '"';
            position: absolute;
            top: -10px;
            right: 8px;
            font-size: 3.5em;
            color: #ccc;
            line-height: 1;
        }
        
        blockquote p {
            display: block;
            margin: 0 0 0.75em 0;
        }
        
        blockquote p:last-child {
            margin-bottom: 0;
        }
        
        
        body {
            line-height: 1.8;
        }
        
        .container {
            max-width: 800px;
            margin: 20px auto;
            background: white;
            padding: 40px;
            box-shadow: 0 2px 10px rgba(0,0,0,0.1);
            border-radius: 8px;
        }
        
        header {
            margin-bottom: 40px;
            border-bottom: 2px solid #e0e0e0;
            padding-bottom: 20px;
        }
        
        h1 {
            font-size: 2.5em;
            margin-bottom: 10px;
            color: #2c3e50;
        }
        
        .post-meta {
            color: #7f8c8d;
            font-size: 0.9em;
        }
        
        .post-meta .date {
            margin-left: 15px;
        }
        
        .post-meta .categories,
        .post-meta .tags {
            display: inline;
        }
        
        .post-meta .categories a,
        .post-meta .tags a {
            color: #3498db;
            text-decoration: none;
            margin: 0 5px;
        }
        
        .post-meta .categories a:hover,
        .post-meta .tags a:hover {
            text-decoration: underline;
        }
        
        article {
            font-size: 1.1em;
        }
        
        article h2 {
            margin-top: 30px;
            margin-bottom: 15px;
            color: #34495e;
            font-size: 1.8em;
        }
        
        article h3 {
            margin-top: 25px;
            margin-bottom: 12px;
            color: #34495e;
            font-size: 1.4em;
        }
        
        article p {
            margin-bottom: 15px;
            text-align: justify;
        }
        
        article ul, article ol {
            margin-right: 30px;
            margin-bottom: 15px;
        }
        
        article li {
            margin-bottom: 8px;
        }
        
        article code {
            background-color: #f4f4f4;
            padding: 2px 6px;
            border-radius: 3px;
            font-family: 'Courier New', monospace;
            font-size: 0.9em;
        }
        
        article pre {
            background-color: #2d2d2d;
            color: #f8f8f2;
            padding: 15px;
            border-radius: 5px;
            overflow-x: auto;
            margin-bottom: 20px;
            direction: ltr;
            text-align: left;
        }
        
        article pre code {
            background-color: transparent;
            padding: 0;
            color: inherit;
        }
        
        /* Image styles - responsive and contained */
        article img {
            max-width: 100%;
            height: auto;
            display: block;
            margin: 20px auto;
        }
        
        /* Math rendering styles */
        .math {
            direction: ltr;
        }
        
        span.math {
            direction: ltr;
        }
        
        /* Override RTL for KaTeX */
        .katex {
            direction: ltr;
            unicode-bidi: embed;
        }
        
        div.math {
            display: block;
            text-align: center;
            padding: 15px 0;
            direction: ltr;
        }
        
        /* RTL adjustments for code blocks */
        .highlight {
            direction: ltr;
            text-align: left;
        }
        
        footer {
            margin-top: 60px;
            padding-top: 20px;
            border-top: 1px solid #e0e0e0;
            text-align: center;
            color: #95a5a6;
            font-size: 0.9em;
        }
        
        /* Responsive design */
        @media (max-width: 768px) {
            .container {
                padding: 20px;
            }
            
            h1 {
                font-size: 2em;
            }
            
            article {
                font-size: 1em;
            }
        }
        
        /* Post navigation */
        .post-navigation {
            display: flex;
            justify-content: space-between;
            margin-bottom: 30px;
            padding-bottom: 20px;
            border-bottom: 2px solid #e0e0e0;
            gap: 20px;
        }
        
        .post-navigation .nav-link {
            flex: 1;
            text-decoration: none;
            color: #2c3e50;
            padding: 15px;
            background: #f8f9fa;
            border-radius: 5px;
            transition: background 0.2s;
        }
        
        .post-navigation .nav-link:hover {
            background: #e9ecef;
        }
        
        .post-navigation .nav-prev {
            text-align: right;
        }
        
        .post-navigation .nav-next {
            text-align: left;
        }
        
        .post-navigation .nav-label {
            font-size: 0.85em;
            color: #7f8c8d;
            display: block;
            margin-bottom: 5px;
        }
        
        .post-navigation .nav-title {
            font-weight: bold;
            font-size: 1.1em;
        }

    </style>
</head>
<body>
    <nav class="top-nav">
        <div class="nav-container">
            <a href="/" class="site-title">לא מדויק</a>
            <div class="nav-links">
                <a href="/">דף הבית</a>
                <a href="/random.html">פוסט אקראי</a>
                <a href="/post_list.html">כל הפוסטים</a>
                <div class="search-box">
                    <input type="text" id="searchInput" placeholder="חיפוש...">
                    <button onclick="searchPosts()">חפש</button>
                </div>
            </div>
        </div>
    </nav>
    
    
    <div class="container">
        <!-- Post Navigation -->
        
        <nav class="post-navigation">
            
            <a href="/2017/02/26/group_homomorphisms/" class="nav-link nav-prev">
                <span class="nav-label">פוסט ישן יותר →</span>
                <span class="nav-title">הומומורפיזמים של חבורות</span>
            </a>
            

            
            <a href="/2017/03/14/permutation_groups/" class="nav-link nav-next">
                <span class="nav-label">← פוסט חדש יותר</span>
                <span class="nav-title">חבורות של תמורות</span>
            </a>
            
        </nav>
        
        
        <header>
            <h1>משפטי האיזומורפיזם של חבורות</h1>
            <div class="post-meta">
                <span class="date">2017-03-06</span>
                
                <span class="categories">
                    | קטגוריות:
                    
                    <a href="/categories/אלגברה מופשטת.html">אלגברה מופשטת</a>
                    
                </span>
                
                
                <span class="tags">
                    | תגיות:
                    
                    <a href="/tags/משפט האיזומורפיזם הראשון.html">משפט האיזומורפיזם הראשון</a>
                    
                    <a href="/tags/משפט האיזומורפיזם הרביעי.html">משפט האיזומורפיזם הרביעי</a>
                    
                    <a href="/tags/משפט האיזומורפיזם השלישי.html">משפט האיזומורפיזם השלישי</a>
                    
                    <a href="/tags/משפט האיזומורפיזם השני.html">משפט האיזומורפיזם השני</a>
                    
                </span>
                
            </div>
        </header>
        
        <article>
            <p><a href="http://www.gadial.net/2017/02/26/group_homomorphisms/">בפוסט הקודם </a> שלי דיברתי על <strong>משפט האיזומורפיזם הראשון</strong> של חבורות שאמר ש-<span class="math">\(G/\ker f\cong\text{Im}f\)</span> לכל הומומורפיזם <span class="math">\(f\)</span> שמוגדר על <span class="math">\(G\)</span> (או בניסוח אחר, אם <span class="math">\(G\to H\)</span> הוא הומומורפיזם על, אז <span class="math">\(G/\ker f\cong H\)</span>). המילה "הראשון" מרמזת שיש עוד משפטי איזומורפיזמים, ואני הולך להציג אותם בפוסט הזה. בדרך כלל מדברים על <strong>שלושה</strong> משפטי איזומורפיזם, אבל אני רוצה להתחיל ממשפט שבכלל נקרא "משפט האיזומורפיזם הרביעי" וזוכה לכל מני שמות נוספים כמו "משפט ההתאמה" ו"משפט איזומורפיזם השריג" (lattice isomorphism). השם החריג הזה הוא סביר, כי בניגוד לשלושת המשפטים הראשונים שבהם תוכן המשפט הוא שחבורת מנה כלשהי היא איזומורפית למשהו, במשפט הרביעי ה"איזומורפיזם" הוא בכלל לא של חבורות אלא של משהו אחר.</p>
<p>אז למה אני מתחיל ממנו? כי הוא מגניב, זה למה.</p>
<p>משפט האיזומורפיזם הראשון אמר לנו משהו על <strong>המבנה של חבורות מנה</strong> - אם אנחנו מבינים תמונה של הומומורפיזם, אנחנו מבינים את חבורת המנה שמתקבלת מחלוקה בגרעין של אותו הומומורפיזם. גם משפט האיזומורפיזם הרביעי עוזר לנו להבין את המבנה של חבורות מנה - ליתר דיוק, מי הן כל תת-החבורות של חבורת מנה מסויימת. ליתר דיוק - מה <strong>המבנה המדויק</strong> של אוסף כל תתי-החבורות של חבורת המנה, במובן של "מי מכילה את מי".</p>
<p>מה שהמשפט אומר הוא שאוסף כל תתי-החבורות של <span class="math">\(G/N\)</span> נראה כמו אוסף כל תתי-החבורות של <span class="math">\(G\)</span> <strong>שמכילות</strong> את <span class="math">\(N\)</span>; יש בין שני האוספים הללו התאמה חח"ע ועל שמשמרת את יחסי ההכלה בין תתי-החבורות השונות (זו המשמעות של "איזומורפיזם" כאן, כי תתי-החבורות עצמן אינן איזומורפיות זו לזו). אינטואיציה טובה לכך היא כאילו אנחנו לוקחים את כל תתי-החבורות של <span class="math">\(G\)</span> שמכילות את <span class="math">\(N\)</span> ו"מכווצים" אותן על ידי חלוקה ב-<span class="math">\(N\)</span>. אבל עם דיבורים באוויר קשה להבין את העניינים הללו אז בואו נתחיל עם דוגמה פשוטה מהסוג החביב עלי - <span class="math">\(\mathbb{Z}\)</span>.</p>
<p>מהן תת-החבורות של <span class="math">\(\mathbb{Z}\)</span> אנחנו כבר יודעים. כל תת-החבורות הן מהצורה <span class="math">\(n\mathbb{Z}=\left\{ na\ |\ a\in\mathbb{Z}\right\} \)</span> עבור <span class="math">\(n\ge0\)</span> כלשהו. אבל מה יחסי ההכלה ביניהן? בואו ניקח את תת-החבורה <span class="math">\(12\mathbb{Z}\)</span>. היא נוצרת על ידי 12, ולכן כל תת-חבורה שמכילה את 12 תכיל גם אותה. אם <span class="math">\(12\)</span> שייך ל-<span class="math">\(n\mathbb{Z}\)</span> זה אומר ש-<span class="math">\(12=na\)</span> עבור <span class="math">\(n\)</span> טבעי כלשהו. כלומר, <span class="math">\(n\)</span> מחלק את <span class="math">\(12\)</span>. מי המחלקים של <span class="math">\(12\)</span>? קל למצוא אותם במפורש: <span class="math">\(1,2,3,4,6,12\)</span>. בואו נצייר דיאגרמה שבה מצויירות כל החבורות המתאימות, כשיש חץ מחבורה אחת אל תתי-החבורות שלה:</p>
<p><img src="/img/2017/03/group_isomorphism_theorems_diagram1.png" alt="\xymatrix{ & \mathbb{Z}\ar[dl]\ar[dr]\\ 3\mathbb{Z}\ar[dr] &&; 2\mathbb{Z}\ar[dl]\ar[d]\\ & 6\mathbb{Z}\ar[d] & 4\mathbb{Z}\ar[dl]\\ & 12\mathbb{Z} }"/></p>
<p>הדיאגרמה הזו חסכונית במובן זה שאני לא מצייר את כל החצים. אין חץ מ-<span class="math">\(\mathbb{Z}\)</span> אל <span class="math">\(6\mathbb{Z}\)</span> למשל, פשוט כי אין בו צורך - הכלה היא יחס טרנזיטיבי ולכן אני יכול להסיק את קיום החץ הזה מקיום החצים מ-<span class="math">\(\mathbb{Z}\)</span> אל <span class="math">\(3\mathbb{Z}\)</span> ומ-<span class="math">\(3\mathbb{Z}\)</span> אל <span class="math">\(6\mathbb{Z}\)</span>. הדיאגרמה מכילה רק את המידע שהכרחי לי לראות, כי זה יוצא יותר אלגנטי ככה.</p>
<p>עכשיו, בואו נשכח לרגע מ-<span class="math">\(\mathbb{Z}\)</span> ונדבר על החבורה <span class="math">\(\mathbb{Z}_{12}\)</span> - חבורת כל המספרים <span class="math">\(\left\{ 0,1,\dots,11\right\} \)</span> עם חיבור מודולו 12. מי תתי-החבורות שלה? מכיוון שזו חבורה ציקלית, אנחנו יודעים שכל תתי-החבורות שלה הן ציקליות בעצמה ושיש רק תת-חבורה ציקלית אחת מכל סדר אפשרי. קל לראות, למשל, ש-<span class="math">\(\left\{ 0,4,8\right\} \)</span> היא תת-חבורה ציקלית מסדר 3. אני יכול לכתוב אותה כך: <span class="math">\(\left\langle 4\right\rangle \)</span>, כלומר תת-החבורה שנוצרת על ידי <span class="math">\(4\)</span>, אבל אני אשתמש בסימון <span class="math">\(\mathbb{Z}_{3}\)</span> במקום זאת. זה מה שנקרא abuse of notation כי <span class="math">\(\left\langle 4\right\rangle \)</span> היא לא באמת החבורה <span class="math">\(\mathbb{Z}_{3}\)</span>, כי האיברים של <span class="math">\(\mathbb{Z}_{3}\)</span> הם <span class="math">\(\left\{ 0,1,2\right\} \)</span> ופעולת החיבור בה היא מודולו 3 ולא 12, אבל <strong>למי אכפת</strong>? אני יודע ש-<span class="math">\(\left\langle 4\right\rangle \cong\mathbb{Z}_{3}\)</span> ולכן מבחינתי הן אותו דבר ואני יכול להשתמש בסימון <span class="math">\(\mathbb{Z}_{3}\)</span> אם זה מקל על העברת המסר שלי. אני חופר על זה הרבה עכשיו כי בהמשך <strong>אני אעשה את זה כל הזמן</strong>. ככה זה באופן כללי במתמטיקה - ברגע שיש לנו מושג של איזומורפיזם, אנחנו מתחילים להתרשל ולהרשות לעצמנו להתייחס לאותו אובייקט באמצעות השמות השונים שלו באופן די חופשי, תוך שאנחנו סומכים על הקורא שיבין.</p>
<p>אם כן, תת-החבורות של <span class="math">\(\mathbb{Z}_{12}\)</span> הן <span class="math">\(\mathbb{Z}_{12},\mathbb{Z}_{6},\mathbb{Z}_{4},\mathbb{Z}_{3},\mathbb{Z}_{2}\)</span> וגם <span class="math">\(\left\langle e\right\rangle \)</span> שאסמן פשוט בתור <span class="math">\(\mathbb{Z}_{1}\)</span>. בואו נצייר את דיאגרמת ההכלות שמתאימה לה. איך נדע מי מכיל את מי? ובכן, זכרו - חבורה ציקלית מכילה כל תת-חבורה ציקלית כך שסדר תת-החבורה מחלק את סדר החבורה. אז למשל <span class="math">\(\mathbb{Z}_{6}\)</span> תכיל את <span class="math">\(\mathbb{Z}_{3}\)</span> ואת <span class="math">\(\mathbb{Z}_{2}\)</span>. לכן נקבל את הדיאגרמה:</p>
<p><img src="/img/2017/03/group_isomorphism_theorems_diagram2.png" alt="\xymatrix{ & \mathbb{Z}_{12}\ar[dl]\ar[dr]\\ \mathbb{Z}_{4}\ar[dr] & & \mathbb{Z}_{6}\ar[dl]\ar[d]\\ & \mathbb{Z}_{2}\ar[d] & \mathbb{Z}_{3}\ar[dl]\\ & \mathbb{Z}_{1} }"/></p>
<p>הדיאגרמה הזו נראית בדיוק כמו הדיאגרמה הקודמת, רק עם שמות שונים עבור הצמתים. "אותו הדבר עד כדי שמות"? זו הרי ההגדרה האינטואיטיבית של איזומורפיזם; הרי לכם משפט האיזומורפיזם הרביעי במלוא הדרו. אבל זה לא נגמר כאן. יש קשר מאוד ברור בין האיברים בשתי הדיאגרמות. למשל, <span class="math">\(2\mathbb{Z}\)</span> הפכה להיות <span class="math">\(\mathbb{Z}_{6}\)</span> ואילו <span class="math">\(3\mathbb{Z}\)</span> הפכה להיות <span class="math">\(\mathbb{Z}_{4}\)</span> וכדומה. רואים את הקשר? תזכרו שבמקום לכתוב <span class="math">\(\mathbb{Z}_{6}\)</span> אפשר גם לכתוב <span class="math">\(\mathbb{Z}/6\mathbb{Z}\)</span> (זה משפט האיזומורפיזם הראשון), אז הנה משחק: מה זו <span class="math">\(2\mathbb{Z}/12\mathbb{Z}\)</span>? מכיוון שאנחנו משתמשים בסימונים של "חלוקה" כאן, מדגדג לנו בקצה האינטואיציה "לצמצמם" את הגורם המשותף ולקבל <span class="math">\(2\mathbb{Z}/12\mathbb{Z}\cong\mathbb{Z}/6\mathbb{Z}\cong\mathbb{Z}_{6}\)</span>. זו רק אינטואיציה, כמובן, אבל אפשר לפרמל אותה: כל איבר בדיאגרמה השניה מתקבל מלקיחת האיבר בדיאגרמה הראשונה וחלוקה שלו ב-<span class="math">\(12\mathbb{Z}\)</span>.</p>
<p>לפני שאעזוב את הדיאגרמות הללו, בואו נעשה עוד דבר אחד. הנה שאלה תמימה: מה היא חבורת המנה <span class="math">\(\mathbb{Z}_{6}/\mathbb{Z}_{3}\)</span>? די קל לראות שזו תהיה חבורה בת שני איברים, כלומר <span class="math">\(\mathbb{Z}_{2}\)</span>. עד כאן, שום דבר מחוכם. אבל עכשיו בואו ניזכר מהן <span class="math">\(\mathbb{Z}_{3}\)</span> ו-<span class="math">\(\mathbb{Z}_{6}\)</span> מלכתחילה - מהדיאגרמה אפשר לראות שהן מתקבלות בתור מנות <strong>עם אותו מכנה</strong>: <span class="math">\(\mathbb{Z}_{3}\cong4\mathbb{Z}/12\mathbb{Z}\)</span> ואילו <span class="math">\(\mathbb{Z}_{6}\cong2\mathbb{Z}/12\mathbb{Z}\)</span>. לכן אני יכול לכתוב את המשוואה הבאה, תוך ניצול מקסימלי של סימון ה"כאילו חלוקה" שלי:</p>
<p><span class="math">\(\mathbb{Z}_{6}/\mathbb{Z}_{3}\cong\frac{2\mathbb{Z}/12\mathbb{Z}}{4\mathbb{Z}/12\mathbb{Z}}\cong\frac{2\mathbb{Z}}{4\mathbb{Z}}\cong\mathbb{Z}_{2}\)</span></p>
<p>המעבר האמצעי, זה שבו "ביטלנו את המכנה המשותף" <span class="math">\(12\mathbb{Z}\)</span>, הוא בדיוק התוכן של <strong>משפט האיזומורפיזם השלישי</strong> שנראה בהמשך.</p>
<p>עד כאן עם הדוגמה הזו. כמובן, כל הפואנטה בדוגמה היא שהסתכלנו על המקרה הפשוט ביותר האפשרי - חבורות ציקליות - אבל כל משפטי האיזומורפיזם תקפים לחבורות כלליות כלשהן, גם אם הן מסובכות לאין שיעור.</p>
<p>הנה הניסוח הכללי של משפט האיזומורפיזם הרביעי: אם <span class="math">\(G\)</span> חבורה כלשהי ו-<span class="math">\(N\)</span> תת-חבורה נורמלית של <span class="math">\(G\)</span>, אז הפונקציה שמוגדרת על אוסף תת-החבורות של <span class="math">\(G\)</span> שמכילות את <span class="math">\(N\)</span> על ידי הכלל <span class="math">\(A\mapsto A/N\)</span> היא התאמה חח"ע ועל. נסמן <span class="math">\(\overline{A}=A/N\)</span>. אני אסמן גם ב-<span class="math">\(\le\)</span> את היחס "להיות תת-חבורה של". כעת, אם <span class="math">\(A\le G\)</span> ו-<span class="math">\(B\le G\)</span> מכילות את <span class="math">\(N\)</span>, אז <span class="math">\(A\le B\)</span> אם ורק אם <span class="math">\(\overline{A}\le\overline{B}\)</span>.</p>
<p>החד-חד-ערכיות של ההתאמה די מובנת מאליה (הקוסטים של <span class="math">\(N\)</span> בתוך <span class="math">\(A\)</span> שונים מהקוסטים של <span class="math">\(N\)</span> בתוך <span class="math">\(B\)</span> אם <span class="math">\(A\ne B\)</span>, כי הם מכילים איברים שונים). גם הקטע של <span class="math">\(A\le B\)</span> אם ורק אם <span class="math">\(\overline{A}\le\overline{B}\)</span> נובע מייד מההגדרה. מה שמעניין פה הוא שהיא על. השאלה היא כזו: קחו תת-חבורה <strong>כלשהי</strong> של <span class="math">\(G/N\)</span>. איך אנחנו יודעים שיש לה "מקור" בתוך <span class="math">\(G\)</span>? ולמה שהוא יכיל את <span class="math">\(N\)</span> בהכרח?</p>
<p>בואו ניזכר שבפוסט הקודם ראינו פונקציה <span class="math">\(\pi:G\to G/N\)</span> של "ההטלה הטבעית" מ-<span class="math">\(G\)</span> אל חבורת המנה <span class="math">\(G/N\)</span>. היא הוגדרה פשוט על ידי <span class="math">\(\pi\left(a\right)=aN\)</span>. עכשיו בואו ניקח תת-חבורה כלשהי <span class="math">\(H\le G/N\)</span> ונסתכל על מה שנקרא <strong>המקור</strong> (preimage) של <span class="math">\(H\)</span> תחת הפונקציה <span class="math">\(\pi\)</span>: הדבר הזה מסומן ב-<span class="math">\(\pi^{-1}\left(H\right)\)</span> ומוגדר להיות <span class="math">\(\pi^{-1}\left(H\right)=\left\{ a\in G\ |\ \pi\left(a\right)\in H\right\} \)</span> (שימו לב שהסימון <span class="math">\(\pi^{-1}\)</span> כאן לא אומר ש-<span class="math">\(\pi\)</span> היא הפיכה וקיימת לה פונקציה הופכית <span class="math">\(\pi^{-1}\)</span>; מה שנכון הוא שאם <span class="math">\(\pi\)</span> הפיכה אז המקור של <span class="math">\(H\)</span> תחת <span class="math">\(\pi\)</span> הוא גם התמונה של <span class="math">\(H\)</span> תחת <span class="math">\(\pi^{-1}\)</span> כך שהסימון הגיוני). מההגדרה הזו מייד מקבלים ש-<span class="math">\(\pi^{-1}\left(\overline{A}\right)=A\)</span> אם <span class="math">\(A\)</span> היא תת-חבורה של <span class="math">\(G\)</span>.</p>
<p>עכשיו הכל מסתדר. ראשית, אם <span class="math">\(H\)</span> היא תת-חבורה של <span class="math">\(G/N\)</span> אז <span class="math">\(\pi^{-1}\left(H\right)\)</span> היא תת-חבורה של <span class="math">\(G\)</span>, פשוט על ידי הקריטריון הסטנדרטי: ניקח <span class="math">\(x,y\in\pi^{-1}\left(H\right)\)</span>, אז על פי הגדרה <span class="math">\(xN=\pi\left(x\right)\in H\)</span> וגם <span class="math">\(yN\in H\)</span>, ומכיוון ש-<span class="math">\(H\)</span> תת-חבורה אז <span class="math">\(xN\cdot\left(yN\right)^{-1}=\left(xy^{-1}\right)N\in H\)</span>. מהגדרת <span class="math">\(\pi^{-1}\left(H\right)\)</span> נקבל עכשיו ש-<span class="math">\(xy^{-1}\in\pi^{-1}\left(H\right)\)</span> ולכן זו אכן תת-חבורה. היא מכילה את <span class="math">\(N\)</span> כי למרות שאנחנו לא יודעים כמעט כלום על <span class="math">\(H\)</span> אנחנו יודעים שהיא מכילה את איבר היחידה של <span class="math">\(G/N\)</span>, כלומר את הקוסט <span class="math">\(N\)</span>, כלומר לכל <span class="math">\(a\in N\)</span> מתקיים <span class="math">\(\pi\left(a\right)=aN=N\in H\)</span> ולכן <span class="math">\(N\subseteq\pi^{-1}\left(H\right)\)</span>.</p>
<p>אם כן, זה היה משפט האיזומורפיזם הרביעי, ועכשיו אני רוצה לעבור אל השלישי דווקא. הניסוח הכללי שלו הוא זה: אם <span class="math">\(G\)</span> חבורה עם תתי-חבורות נורמליות <span class="math">\(H,K\)</span> כך ש-<span class="math">\(K\)</span> מכילה את <span class="math">\(H\)</span> ולכן יש לנו שרשרת הכלות <span class="math">\(H\le K\le G\)</span>, אז אפשר לדבר על חבורת המנה שמתקבלת כשמחלקים את כל העסק הזה ב-<span class="math">\(H\)</span>. במקרה הזה, <span class="math">\(G\)</span> עוברת לחבורת מנה <span class="math">\(G/H\)</span> וכפי שראינו, <span class="math">\(K\)</span> עוברת לתת-חבורת מנה <span class="math">\(K/H\)</span>. השאלה של משפט האיזומורפיזם השלישי היא מה קורה בחבורת המנה הזו שהתקבלה אם אנחנו רוצים לבנות <strong>עוד</strong> חבורת מנה: לקחת את החבורה <span class="math">\(G/H\)</span> ולחלק אותה בתת-החבורה <span class="math">\(K/H\)</span>. התשובה היא שאפשר לעשות את זה - כלומר, ש-<span class="math">\(K/H\)</span> נורמלית ב-<span class="math">\(G/H\)</span>, ושמקבלים משהו שאיזומורפי ל-<span class="math">\(G/K\)</span>, דהיינו <span class="math">\(\left(G/H\right)/\left(K/H\right)\cong G/K\)</span>. זה מעין "כלל צמצום" שכזה. הנה דיאגרמה של הסיטואציה (לא דיאגרמה קומוטטיבית; סתם כלי עזר להמחשה).</p>
<p><img src="/img/2017/03/group_isomorphism_theorems_diagram3.png" alt="\xymatrix{G\ar[r]^{\pi}\ar[d] & G/H\ar[d]\\ K\ar[r]^{\pi}\ar[d] & K/H\ar[d]\\ H\ar[r]^{\pi} & \left\{ e\right\} }"/></p>
<p>איך מוכיחים את זה? צריך לעשות שני דברים - להוכיח ש-<span class="math">\(K/H\)</span> נורמלית ב-<span class="math">\(G/H\)</span>, ולהוכיח שהמנה איזומורפית ל-<span class="math">\(G/K\)</span>. את שני אלו אפשר לעשות במכה אחת, תוך הסתמכות על משפט האיזומורפיזם הראשון. כזכור, תת-חבורה היא נורמלית אם ורק אם היא גרעין של הומומורפיזם. אז בואו ננסה למצוא הומומורפיזם שתחומו <span class="math">\(G/H\)</span> והגרעין שלו הוא בדיוק <span class="math">\(K/H\)</span>. זה יוכיח מייד ש-<span class="math">\(K/H\)</span> נורמלית; כמו כן זה יוכיח ש-<span class="math">\(\left(G/H\right)/\left(K/H\right)\)</span> איזומורפית לתמונה של ההומומורפיזם הזה, אז משתלם לנו לנסות למצוא הומומורפיזם שכזה שיהיה <strong>על</strong> החבורה <span class="math">\(G/K\)</span>.</p>
<p>אם כן, אני מחפש פונקציה <span class="math">\(f:G/H\to G/K\)</span> בעלת התכונות הבאות:</p>
<ul>
    <li><span class="math">\(f\)</span> הומומורפיזם.</li>
    <li><span class="math">\(f\)</span> על.</li>
    <li>הגרעין של <span class="math">\(f\)</span> הוא <span class="math">\(K/H\)</span>.</li>
</ul>
<p>זו מסוג ההוכחות שפשוט כותבות את עצמן, כי הסיטואציה כל כך מוגבלת שברור מייד מה לעשות. ראשית, איך נראה <strong>קלט</strong> של <span class="math">\(f\)</span>? הוא תמיד מהצורה <span class="math">\(aH\)</span> עבור <span class="math">\(a\in G\)</span>. כלומר מה שיש ל-<span class="math">\(f\)</span> ביד בסופו של דבר הוא איבר של <span class="math">\(G\)</span>. לאן טבעי לנסות להעביר אותו בתוך <span class="math">\(G/K\)</span>? יש רק דבר ברור אחד שאפשר לעשות - להעביר אותו אל הקוסט <span class="math">\(aK\)</span>. כדי שזה יהיה מוגדר היטב צריך להתקיים ש-<span class="math">\(aH=bH\)</span> גורר <span class="math">\(aK=bK\)</span>. מה זה אומר <span class="math">\(aH=bH\)</span>? זה מתקיים אם ורק אם <span class="math">\(ab^{-1}\in H\)</span>. מכיוון ש-<span class="math">\(H\le K\)</span> אז <span class="math">\(ab^{-1}\in K\)</span> ולכן <span class="math">\(aK=bK\)</span>.</p>
<p>אז <span class="math">\(f\)</span> מוגדרת היטב. היא הומומורפיזם כי <span class="math">\(f\left(aH\right)f\left(bH\right)=\left(aK\right)\left(bK\right)=\left(abK\right)=f\left(abH\right)\)</span> - כאן השתמשנו בכך ש-<span class="math">\(H,K\)</span> הן תתי-חבורות נורמליות כך שכפל קוסטים יכול להתבצע על ידי כפל נציגים. כמו כן <span class="math">\(f\)</span> היא כמובן על כי אם <span class="math">\(aK\)</span> הוא קוסט כלשהו ב-<span class="math">\(G/K\)</span> אז <span class="math">\(f\left(aH\right)=aK\)</span>.</p>
<p>נותר עניין הגרעין, וגם הוא פשוט למדי: אם <span class="math">\(f\left(aH\right)=K\)</span> (איבר היחידה של <span class="math">\(G/K\)</span> הוא <span class="math">\(K\)</span>) אז <span class="math">\(aK=K\)</span>, כלומר <span class="math">\(a\in K\)</span>. גם בכיוון השני זה עובד: אם <span class="math">\(a\in K\)</span> אז <span class="math">\(f\left(aH\right)=K\)</span>.</p>
<p>במילים אחרות, הגרעין של <span class="math">\(f\)</span> כולל את כל הקוסטים של <span class="math">\(H\)</span> שמתקבלים על ידי כפל של <span class="math">\(H\)</span> באיברים של <span class="math">\(K\)</span>. זו בדיוק <span class="math">\(K/H\)</span>: ההגדרה הפורמלית של הקבוצה <span class="math">\(K/H\)</span> היא <span class="math">\(\left\{ aH\ |\ a\in K\right\} \)</span>. זה מסיים את ההוכחה. שימו לב עד כמה בעצם לא היה לנו שום דבר לעשות כאן - החוכמה של המשפט הזה מתבטאת בניסוח שלו, לא בהוכחה שלו.</p>
<p>נעבור עכשיו אל משפט האיזומורפיזם השני. במובן מסויים הוא הבעייתי מבין המשפטים שראינו עד כה, מכיוון שהניסוח שלו דורש מושג חדש שטרם תיארתי - מכפלה של תתי-חבורות. אם <span class="math">\(G\)</span> היא חבורה ו-<span class="math">\(A,B\)</span> הן תתי-חבורות שלה, אז אפשר להגדיר תת-קבוצה של <span class="math">\(G\)</span> באופן הבא: <span class="math">\(AB\triangleq\left\{ a\cdot b\ |\ a\in A,b\in B\right\} \)</span>. כלומר, אנחנו לוקחים זוגות של איברים מ-<span class="math">\(A\)</span> ומ-<span class="math">\(B\)</span> וכופלים אותם בפעולת הכפל הרגילה של <span class="math">\(G\)</span>. הקבוצה שנקבל אפילו לא תהיה בהכרח תת-חבורה, ולכן צריך להיזהר כאן קצת.</p>
<p>הסיטואציה די דומה לזו של חבורות מנה: אם <span class="math">\(a_{1}b_{1}\)</span> ו-<span class="math">\(a_{2}b_{2}\)</span> הם שני איברים של <span class="math">\(AB\)</span> אז המכפלה שלהם שווה ל-<span class="math">\(a_{1}b_{1}a_{2}b_{2}\)</span>. אין לנו דרך להבטיח שהיצור הזה יהיה ניתן לייצוג בתור מכפלה של איבר כלשהו מ-<span class="math">\(A\)</span> באיבר כלשהו מ-<span class="math">\(B\)</span>. מה כן היה מבטיח את זה? אם היינו יכולים להחליף את הסדר בין <span class="math">\(b_{1}\)</span> ו-<span class="math">\(a_{2}\)</span>. ובכן, כבר ראינו משהו דומה לזה עבור חבורות מנה: אם <span class="math">\(N\)</span> היא תת-חבורה <strong>נורמלית</strong> של <span class="math">\(G\)</span> ואם <span class="math">\(b\in N\)</span> בזמן ש-<span class="math">\(a\in G\)</span> הוא איבר כלשהו, אז <span class="math">\(ab=b^{\prime}a\)</span> עבור <span class="math">\(b^{\prime}\in N\)</span> : אפשר להחליף את הסדר של הכפל בין איבר כללי של <span class="math">\(G\)</span> ואיבר של <span class="math">\(N\)</span> ב"מחיר" של החלפת האיבר של <span class="math">\(N\)</span> באיבר אחר מ-<span class="math">\(N\)</span>. זה נובע מכך ש-<span class="math">\(aNa^{-1}\subseteq N\)</span>: <strong>ההצמדה</strong> של <span class="math">\(N\)</span> על ידי איבר כלשהו מ-<span class="math">\(A\)</span> משאירה אותנו ב-<span class="math">\(N\)</span>.</p>
<p>העניין הוא שבסיטואציה הנוכחית שלנו, <span class="math">\(A,B\)</span> שתיהן תת-חבורות של <span class="math">\(G\)</span>. אף אחד לא אומר לנו ש-<span class="math">\(B\)</span> היא תת-חבורה של <span class="math">\(A\)</span>, כך שאין משמעות לומר משהו כמו "<span class="math">\(B\)</span> היא תת-חבורה נורמלית של <span class="math">\(A\)</span>". עדיין, בהחלט אפשר לומר משהו בסגנון "לכל <span class="math">\(a\in A\)</span>, ההצמדה מקיימת <span class="math">\(aBa^{-1}\subseteq B\)</span>". פורמלית, נהוג לקרוא לאוסף כל האיברים <span class="math">\(a\in G\)</span> כך ש-<span class="math">\(aBa^{-1}\subseteq B\)</span> בשם <strong>המנרמל</strong> של <span class="math">\(B\)</span>, ואז <span class="math">\(B\)</span> היא תת-חבורה נורמלית של <span class="math">\(G\)</span> אם ורק אם המנרמל שלה הוא <span class="math">\(G\)</span>, אבל זה לא חשוב כרגע. רק חשוב שמכאן ואילך נניח ש-<span class="math">\(A\)</span> מוכלת במנרמל של <span class="math">\(B\)</span> ולכן <span class="math">\(AB\)</span> יוצאת תת-חבורה (רגע רגע רגע, תגידו, הראית סגירות לכפל אבל מה עם הופכי? ובכן, <span class="math">\(\left(ab\right)^{-1}=b^{-1}a^{-1}\)</span>, ועכשיו תחליפו את הסדר בכפל).</p>
<p>טרם הצגתי את <span class="math">\(AB\)</span> עד כה כי אני מחכה לפוסט שבו אדבר בפירוט על בניה של חבורות חדשות מתוך חבורות קיימות - למשל, כבר תיארתי סוג אחר של מכפלה, <span class="math">\(A\times B\)</span>, ועכשיו אפשר לתהות מה הקשר בין <span class="math">\(A\times B\)</span> ובין <span class="math">\(AB\)</span>. עדיין, אני רוצה להציג פה את משפטי האיזומורפיזם אז צריך להכיר את הטרמינולוגיה. כעת, משפט האיזומורפיזם השני מתעסק בשאלה מהי <span class="math">\(AB/B\)</span>. כרגיל, מה האינטואיציה? אם, במובן מסויים, <span class="math">\(A,B\)</span> היו "נפרדות לגמרי" אז לחלק ב-<span class="math">\(B\)</span> פשוט היה מעלים את הרכיב של <span class="math">\(B\)</span> בתוך המכפלה <span class="math">\(AB\)</span> והיינו נשארים עם <span class="math">\(A\)</span>. אבל בקצה השני של הסיטואציה, מה אם <span class="math">\(A=B\)</span>? במקרה הזה, <span class="math">\(AA=A\)</span> (תבדקו!) ולכן <span class="math">\(AA/A=A/A\cong\left\{ e\right\} \)</span>. כלומר, <span class="math">\(AB/B\)</span> עשוי לצאת איזומורפי לכל דבר שבין <span class="math">\(A\)</span> ובין תת-החבורה הטריוויאלית <span class="math">\(\left\{ e\right\} \)</span>. מה קובע? ובכן, רמת הקשר בין <span class="math">\(A,B\)</span>; ספציפית, מה האיברים המשותפים שלהם. ספציפית, המשפט אומר ש-<span class="math">\(AB/B\cong A/\left(A\cap B\right)\)</span>. בואו נראה דיאגרמה גם עבור הדבר הזה:</p>
<p><img src="/img/2017/03/group_isomorphism_theorems_diagram4.png" alt="\xymatrix{ & G\ar[d]\\ & AB\ar[dl]\ar[dr]\\ A\ar[dr] & & B\ar[dl]\\ & A\cap B\ar[d]\\ & \left\{ e\right\} }"/></p>
<p>לפעמים קוראים למשפט הזה "משפט איזומורפיזם היהלום" בגלל הצורה דמויית היהלום של הדיאגרמה הזו. התוכן של המשפט מדבר על שני החצים האלכסוניים למטה-ימינה - ליתר דיוק, על חבורות המנה שנקבל אם נחלק את ראשית החצים הללו בקצה שלהם.</p>
<p>ואיך מוכיחים את המשפט? כרגיל, כלי הנשק הראשון שעליו חושבים בסיטואציה הזו הוא משפט האיזומורפיזם הראשון. אני רוצה להראות ש-<span class="math">\(A/\left(A\cap B\right)\)</span> איזומורפי למשהו? בואו ננסה למצוא הומומורפיזם מ-<span class="math">\(A\)</span> שהוא על <span class="math">\(AB/B\)</span>; בתקווה הגרעין שלו יצא <span class="math">\(A\cap B\)</span> ונהיה מרוצים. אם כן, איך אגדיר את <span class="math">\(f\left(a\right)\)</span>? כרגיל, יש רק דרך אחת "טבעית" לעשות את זה - אני רוצה להחזיר קוסט של <span class="math">\(B\)</span> בתוך <span class="math">\(AB\)</span>? אז נחזיר את הקוסט של <span class="math">\(a\)</span>. דהיינו, <span class="math">\(f\left(a\right)=aB\)</span>. הפונקציה הזו מוגדרת היטב בבירור. גם ברור שהגרעין הוא <span class="math">\(A\cap B\)</span> שכן <span class="math">\(f\left(a\right)=B\)</span> אם ורק אם <span class="math">\(a\in B\)</span> (<span class="math">\(B\)</span> הוא איבר היחידה של <span class="math">\(AB/B\)</span>). הפונקציה היא הומומורפיזם כי <span class="math">\(AB/B\)</span> היא חבורה, ולכן <span class="math">\(f\left(a_{1}a_{2}\right)=\left(a_{1}a_{2}\right)B=\left(a_{1}B\right)\left(a_{2}B\right)=f\left(a_{1}\right)f\left(a_{2}\right)\)</span>. אם כן, מה נשאר?</p>
<p>נשאר רק להראות ש-<span class="math">\(f\)</span> היא על. זה מרגיש קצת טריקי. אני רוצה להיות על כל <span class="math">\(AB/B\)</span>. ואילו התמונה של הפונקציה שלי כוללת רק קוסטים של <span class="math">\(B\)</span> שמתקבלים על ידי הזזה עם איבר מ-<span class="math">\(A\)</span>, בעוד ש-<span class="math">\(AB/B\)</span> זה אוסף כל הקוסטים של <span class="math">\(B\)</span> שמתקבלים על ידי הזזה עם איבר שהוא מכפלה של איבר מ-<span class="math">\(A\)</span> באיבר מ-<span class="math">\(B\)</span>. האינטואיציה היא שהאיבר הזה מ-<span class="math">\(B\)</span> "ייבלע" בהזזה של הקוסט. פורמלית, ניקח איבר כלשהו ב-<span class="math">\(AB/B\)</span>, אז הוא מהצורה <span class="math">\(\left(ab\right)B\)</span> כך ש-<span class="math">\(a\in A,b\in B\)</span>. מכיוון ש-<span class="math">\(AB/B\)</span> היא חבורה, אפשר לפרק: <span class="math">\(\left(ab\right)B=\left(aB\right)\left(bB\right)=aB\)</span>, כי <span class="math">\(bB=B\)</span> הוא איבר היחידה של <span class="math">\(AB/B\)</span>. קיבלנו שהמקור של <span class="math">\(\left(ab\right)B\)</span> הוא <span class="math">\(a\)</span>, וסיימנו.</p>
<p>אם כן, גם ההוכחה של המשפט הזה היא פשוטה ו"טבעית" מאוד. הקושי היחיד הוא לזכור את הניסוח בכלל. זו המחשה נאה למה שקורה באלגברה מודרנית בסיסית באופן כללי - הגאונות מצויה בהגדרות ובניסוחי המשפטים; מרגע שיש לנו את נקודת המבט הזו, התוצאות מסתדרות מעצמן. והן ימשיכו להסתדר מעצמן ככה גם כשנגיע לדברים מתוחכמים הרבה יותר, כאלו שפתרו תעלומות מתמטיות בנות אלפי שנים.</p>
        </article>
        
        <footer>
            <p>© כל הזכויות שמורות לגדי אלכסנדרוביץ'</p>
        </footer>
    </div>

    
    <script>
        function searchPosts() {
            const searchTerm = document.getElementById('searchInput').value;
            if (searchTerm.trim()) {
                window.location.href = '/post_list.html?search=' + encodeURIComponent(searchTerm);
            }
        }
        
        document.getElementById('searchInput').addEventListener('keypress', function(e) {
            if (e.key === 'Enter') {
                searchPosts();
            }
        });
    </script>
    
    
    <!-- Auto-render KaTeX math -->
    <script>
        document.addEventListener("DOMContentLoaded", function() {
            renderMathInElement(document.body, {
                delimiters: [
                    {left: "\\[", right: "\\]", display: true},
                    {left: "\\(", right: "\\)", display: false}
                ],
                throwOnError: false
            });
        });
    </script>

</body>
</html>